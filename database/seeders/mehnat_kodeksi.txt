Ўзбекистон Республикасининг Меҳнат кодекси
УМУМИЙ ҚИСМ

I БЎЛИМ. УМУМИЙ ҚОИДАЛАР

1-боб. Асосий қоидалар
1-модда. Ушбу Кодекс билан тартибга солинадиган муносабатлар
Ушбу Кодекс ходимлар, иш берувчилар ва давлат манфаатларининг мувозанатини таъминлаш ҳамда уларни мувофиқлаштириш асосида якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни тартибга солади.
ШАРҲ:
Ўзбекистон Республикаси Президенти Шавкат Мирзиёев томонидан илгари сурилган “Инсон қадри учун” тамойили устувор бўлган ислоҳотлар давомида меҳнат қонунчилигини ҳам халқаро стандартлар асосида такомиллаштирилмоқда. 
Меҳнат қонунчилигининг асоси ҳисобланувчи янги Ўзбекистон Республикасининг Меҳнат кодекси “Ўзбекистон Республикасининг Меҳнат кодексини тасдиқлаш тўғрисида”ги Ўзбекистон Республикасининг 2022 йил 28 октябрдаги ЎРҚ-798-сон Қонуни билан тасдиқланган бўлиб, 2023 йил  30 апрелдан кучга кирган.
Меҳнат Кодекси (кейинги ўринларда МК деб аталади) 1-моддаси билан тартибга солинадиган муносабатлар доираси ва асосий мақсади кўрсатилган. МК якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни тартибга солар экан, у ходимларнинг ҳам, иш берувчиларнинг ҳам, давлатнинг ҳам манфаатларини ҳисобга олган ҳолда мувозанатини таъминлайди ҳамда уларни мувофиқлаштиради.
Ходимлар деганда меҳнат шартномасининг тарафларидан бири, ўзининг меҳнат вазифасини ички меҳнат тартибига бўйсунган ҳолда ҳақ эвазига шахсан бажарувчи якка тартибдаги меҳнатга оид муносабатларнинг субъекти тушунилади.
Иш берувчи корхона, муассаса ва ташкилот (кейинги ўринларда ташкилот деб аталади), шу жумладан, унинг алоҳида таркибий бўлинмалари номидан иш юритувчи ушбу МК ва бошқа қонунчилик ҳужжатларида кўрсатилган ҳуқуқ ва мажбуриятларга эга бўлган, меҳнат шартномасининг тарафи ҳисобланувчи якка тартибдаги меҳнатга оид муносабатларнинг субъекти тушунилади.
 МК ходимлар, иш берувчилар ва давлатнинг манфаатларининг манфаатларининг мувозанатини таъминлаш ҳамда уларни мувофиқлаштириш деганда якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни тартибга солишда учта томоннинг ҳам манфаатлари бир хил таъминлаши керак.
Ишга қабул қилишдаги ходимлар, иш берувчилар ва давлатнинг манфаатларининг мувозанатини таҳлил қиламиз. 
Ходимнинг манфаатлари эркин касб танлаш, хоҳлаган ташкилотда ишлаш, бўш иш ўринлари ва уларга талаб қилинадиган малака талаблари ҳақида маълумотга эга бўлиш ва тенглик каби ҳуқуқларга эга. Шу билан бирга иш берувчига ўзининг малакасига оид маълумотларни тақдим этиши, белгиланган қонунчилик талабларига риоя этиши, танлов ўтказилган бўлса, ундаги тартиб қоидаларга риоя этиши каби мажбуриятлари ҳам мавжуд.  
Иш берувчининг манфаатлари муносиб номзодни танлаб олиш учун танлов ўтказиш, тегишли ҳужжатларни талаб қилиш, агар номзод бўш иш ўрнига малака талаблари мос келмаса ишга қабул қилишни рад этиш каби ҳуқуқларга эга. Шу билан бирга, ишга қабул қилишни ноқонуний рад этмаслик, номзодларга тенг имкониятлар яратиш каби мажбуриятлари ҳам мавжуд.
Давлат манфаатлари ишга қабул қилишга оид тартиб қоидаларни белгилаш, уларни назорат қилиш, ишсиз ёки иш қидирувчиларга бўш иш ўринларига йўлланма бериш каби ҳуқуқларга эга бўлса, тегишли қоидалар бузилганлиги тўғрисидаги мурожаатларни кўриб чиқиш, айбдор шахсларга нисбатан тегишли чора қўллаш, ҳуқуқи бузилган томонни ҳуқуқларини тиклаб бериш каби мажбуриятлари ва кафолатлари мавжуд.   
Меҳнатга оид муносабатлар - бу меҳнатни амалга ошириш жараёнида ҳамда унга бевосита боғлиқ ҳолда вужудга келадиган, меҳнат қонунчилиги билан тартибга солинадиган ижтимоий-ҳуқуқий муносабатлар мажмуидир.
Якка тартибдаги меҳнатга оид муносабатлар ва улар билан бевосита боғлиқ бўлган ижтимоий муносабатлар ҳақида МК 11-моддаси иккинчи ва тўртинчи қисмлар шарҳига қаранг.

2-модда. Ушбу Кодекснинг асосий вазифалари
Ушбу Кодекснинг асосий вазифалари қуйидагилардан иборат:
ходимлар меҳнат ҳуқуқлари ва эркинликларининг, шу жумладан меҳнат қилишга, эркин иш танлашга, адолатли ва хавфсиз меҳнат шароитларига ҳамда ишсизликдан ҳимояланишга бўлган ҳуқуқининг давлат кафолатларини белгилаш;
иш берувчиларнинг кадрларни танлаш, жой-жойига қўйиш ва самарали меҳнат жараёнини ташкил этиш соҳасидаги ҳуқуқлари амалга оширилишини таъминлаш;
меҳнат соҳасида ижтимоий шерикликни рағбатлантириш ва ривожлантириш;
ходимлар ва иш берувчиларнинг ҳуқуқлари ҳамда қонуний манфаатлари ҳимоя қилинишини таъминлаш;
меҳнат бозорининг самарали фаолият кўрсатишига кўмаклашиш.
ШАРҲ:
1.1. Мазкур моддада МКнинг асосий вазифалари қайд этилган бўлиб, бошқа вазифаларига тегишли моддаларда кўрсатилади.
Бу вазифалар меҳнат муносабатлари иштирокчиларининг конституциявий кафолатларини, шунингдек республикамизнинг халқаро мажбуриятларини амалга ошириш мақсадида белгилаб олинган. Кодекснинг ушбу моддасида белгиланган бешта асосий вазифа меҳнатга оид давлат-ҳуқуқий сиёсатининг устувор йўналишларини аниқлаб олиш ва уни таъминлашда  муҳим омиллардан саналади.
МКнинг асосий вазифалари меҳнатга оид муносабатларни ҳуқуқий тартибга соладиган  норматив-ҳуқуқий ҳужжатлар, шунингдек республикамизнинг халқаро шартномаларидан келиб чиқади. Меҳнат соҳасидаги халқаро стандартлар  меҳнатни тартибга солиш соҳасидаги узоқ йиллик тажрибани, қўлга киритилган ютуқларни ўзида акс эттирувчи норма ва қоидалардир.
МКда белгиланган вазифалардан келиб чиқадиган муносабатлар алоҳида нормаларда ва соҳага оид бошқа қонунчилик ҳужжатларида батафсил белгиланган.
1.2. Ходимлар меҳнат ҳуқуқлари ва эркинликларининг, шу жумладан меҳнат қилишга, эркин иш танлашга, адолатли ва хавфсиз меҳнат шароитларига ҳамда ишсизликдан ҳимояланишга бўлган ҳуқуқининг давлат кафолатларини белгилаш деганда давлат томонидан ходимнинг меҳнат соҳасидаги барча ҳуқуқ ва эркинларини ушбу МК ва бошқа қонуности ҳужжатлар билан белгиланиши тушунилади. 
Ходимларнинг меҳнат қилиш соҳасидаги ҳуқуқлари ва кафолатларининг минимал даражаси белгиланишида халқаро ҳуқуқий стандартлар, энг аввало Халқаро меҳнат ташкилоти конвенциялари, протоколлари, тавсияларида назарда тутилган талаблар ҳисобга олинган.
Халқаро меҳнат ташкилоти Бирлашган миллатлар ташкилотининг ихтисослаштирилган ҳукуматлараро муассаcaси бўлиб, у ижтимоий адолат тамойилларини, халқаро тан олинган инсон ҳуқуқлари ва энг асосийси меҳнат соҳасидаги ҳуқуқларни илгари суришни ўз олдига мақсад қилиб қўйган.
Меҳнат қилиш ҳуқуқи деганда меҳнат қилиш имкониятига эга бўлган шахснинг ўзи хоҳлаган иш ва машғулот билан шуғулланиши ва бунинг учун ҳақ олиш ҳуқуқи тушунилади.  
Эркин иш танлаш деганда ҳар бир шахс бажармоқчи бўлган ишни ва машғулотни ўзи хоҳлаб танлаши кераклиги, ҳеч ким мажбурлаб бирор бир ишни бажаришига ёки касбни танлашини талаб қилиши мумкин эмаслиги тушунилади.  
Адолатли меҳнат шароити деганда ҳеч бир камситишларсиз (миллати, ирқи, жинси ва бошқа белгиларига қарамасдан, иш жойи, касб, вазифа, лавозимда меҳнат қилиш, тенг меҳнат учун тенг иш ҳақи олиш, имтиёз ва енгилликлардан бошқалар қатори фойдаланиш, мансаб пиллапояларидан кўтарилишда тенг имкониятга эга бўлиш кабилар), иш берувчининг ёки ўзга шахсларнинг иш жараёнидаги ғайриқонуний тазйиқларидан ҳимояланганлиги, меҳнат қилиш ҳуқуқлари рўёбга чиқарилишини амалда тўла кафолатланганлиги (масалан адолатли иш ҳақи тўланадиган ва муносиб дам олиш имкониятига эга бўлган шароитларда ишлаш) кабиларни ўз ичига олади. 
Хавфсиз меҳнат шароитлари деганда ёлланиб ишловчи ходим ҳаёти ва саломатлигига хавф-хатар туғдирмайдиган, турли касалликлар юз бериши, жароҳат олинишини тўла истисно қиладиган ишлаб чиқариш шарт-шароитлар тушунилади. 
Ишсизликдан ҳимояланиш деганда ҳар бир инсоннинг ишлаш, ўз қобилияти ва малакасига мос келадиган иш билан таъминланиш ҳуқуқидир. Давлат бу ҳуқуқни таъминлаш учун зарур шарт-шароитларни яратади. Ишсиз қолган шахсларнинг давлат томонидан қўллаб-қувватланиши, уларга иш қидиришда ёрдам берилиши, қайта тайёрлашга ўқитилиши ва ишсизлик нафақаси тўланишини назарда тутади.
Давлат кафолатларини белгилаш деганда давлат ходимларнинг юқорида санаб ўтилган ҳуқуқларини таъминлаш учун қонунлар қабул қилади, меҳнат шароитларини назорат қилади ва ходимларнинг ҳуқуқларини ҳимоя қилади.
МИСОЛЛАР
Фуқаро А. ўз мутахассислиги бўйича иш қидирмоқда. Давлат унга иш қидиришда ёрдам беради, бўш иш ўринлари ҳақида маълумот беради ва зарур бўлса, қайта тайёрлашга ўқитади.
Фуқаро Б. иккита иш таклифи олди. У ўзига энг маъқулини танлаш ҳуқуқига эга ва ҳеч ким уни бирор ишни қабул қилишга мажбурлай олмайди.
Корхонада ишловчи ходимларнинг иш жойлари хавфсизлик талабларига жавоб бериши керак. Улар махсус кийим ва ҳимоя воситалари билан таъминланиши, иш ҳақи эса уларнинг меҳнатига муносиб бўлиши керак.
Фуқаро Д. ишсиз қолди. У ишсизлик нафақаси олиш, иш қидиришда ёрдам олиш ва қайта тайёрлашда  ўқиш ҳуқуқига эга.
1.3. Иш берувчиларнинг кадрларни танлаш, жой-жойига қўйиш ва самарали меҳнат жараёнини ташкил этиш соҳасидаги ҳуқуқлари амалга оширилишини таъминлаш МКнинг асосий вазифаларидан бири бўлиб, ташкилотларнинг муваффақиятли фаолият юритишига ёрдам беради. Бу эса, ўз навбатида, иқтисодиётнинг ривожланишига ва янги иш ўринларининг яратилишига хизмат қилади.
Кадрларни танлаш деганда иш берувчининг бўш иш ўринларига энг муносиб номзодларни танлаш ҳуқуқи тушунилади. Бу жараён иш берувчига ходимларнинг малакаси, тажрибаси ва шахсий сифатларини баҳолаш орқали энг яхшиларини танлаш имконини беради.
Жой-жойига қўйиш деганда танланган ходимларни уларнинг қобилиятлари ва малакасига мос келадиган лавозимларга ёки иш жойларига жойлаштириш ҳуқуқи тушунилади. Бу ходимларнинг ўз ишида максимал даражада самарали бўлишини таъминлайди.
Самарали меҳнат жараёнини ташкил этиш иш берувчининг меҳнат жараёнини шундай ташкил этиш ҳуқуқики, бунда ходимларнинг унумли ишлаши, ишлаб чиқариш самарадорлигининг ошиши ва корхонанинг мақсадларига эришилиши таъминланади.
МК иш берувчиларнинг юқорида санаб ўтилган ҳуқуқларини ҳимоя қилади ва уларнинг амалга оширилиши учун зарур шарт-шароитларни яратади.
 1.4. Меҳнат соҳасида ижтимоий шерикликни рағбатлантириш ва ривожлантириш МКнинг асосий вазифаларидан бири ҳисобланади. Бу ходимлар (уларнинг вакиллари – касаба уюшмалари), иш берувчилар (уларнинг бирлашмалари) ва давлат органлари ўртасидаги муносабатлар тизимидир. Ушбу муносабатлар меҳнат шароитлари, иш ҳақи, бандлик ва ижтимоий ҳимоя каби масалалар бўйича келишувларга эришиш мақсадида олиб борилади.
Давлат ижтимоий шерикликнинг барча шаклларини қўллаб-қувватлайди ва ривожлантиради. Бунга қонунчилик базасини яратиш, маслаҳатлашувлар ва музокаралар учун шароит яратиш, шунингдек, ижтимоий шериклик институтларини мустаҳкамлаш киради.
 Ижтимоий шериклик меҳнат муносабатларини демократик ва адолатли тартибга солишга ёрдам беради. У барча манфаатдор томонларнинг манфаатларини ҳисобга олиш имконини беради. Ижтимоий шериклик ижтимоий барқарорликни таъминлашга ва иқтисодий ривожланишга хизмат қилади.
МК меҳнат соҳасида ижтимоий шерикликни рағбатлантириш ва ривожлантириш орқали ходимлар, иш берувчилар ва давлат ўртасида конструктив мулоқотни йўлга қўйишга, меҳнат муносабатларини мувозанатли тартибга солишга ва ижтимоий адолатни таъминлашга интилади. Бу эса, ўз навбатида, мамлакатнинг ижтимоий-иқтисодий ривожланишига ижобий таъсир кўрсатади. 
Меҳнат соҳасида ижтимоий шерикликка МК алоҳида битта бўлим, яъни II бўлим ажратилган бўлиб, ушбу бўлим шарҳида батафсил маълумотлар берилган. 
1.5. Ходимлар ва иш берувчиларнинг ҳуқуқлари ҳамда қонуний манфаатлари ҳимоя қилиниши МК асосий вазифаларидан бири бўлиб, ходимларнинг ҳам, иш берувчиларнинг ҳам қонуний ҳуқуқлари ва манфаатларини тенг ҳимоя қилишдан иборат эканлигини таъкидлайди. Бу мувозанатли ёндашув меҳнат муносабатларининг адолатли ва барқарор бўлишини таъминлашга қаратилган.
МК ходимлар ва иш берувчиларнинг ҳуқуқларини ҳимоя қилишда мувозанатни сақлайди, ҳуқуқларни ҳимоя қилиш қонун устуворлиги асосида амалга оширилади. 
Ходимлар ва иш берувчиларнинг ҳуқуқлари ҳамда қонуний манфаатлари ҳимоя қилиниши ҳақида МКнинг 31-33-боблари шарҳида батафсил маълумотлар олиш мумкин.
1.6. Ўзбекистонда меҳнат бозорини самарали фаолият юритишини таъминлаш унинг вазифаларидан бўлиб, фуқароларнинг ёлланиб ишлашга бўлган конституциявий ҳуқуқлари рўёбга чиқарилиши, иш берувчиларнинг кадрларни танлаш, жой-жойига қўйиш ва самарали меҳнат жараёнини ташкил этиш, меҳнат ресурсларидан унумли фойдаланиш, иш кучи таклифи ва талаби даражаси нисбатини ҳисобга олган ҳолда ишга жойлашишга кўмаклашиш, меҳнат ресурсларига бўлган талаб эҳтиёжларни қондириш, иш кучининг айрим тармоқлар, минтақалар, касбий йўналишлар бўйича мутаносиб тақсимланишини таъминлаш кабиларни ўз ичига олади. 

ХАЛҚАРО СТАНДАРТЛАР
Инсон ҳуқуқлари умумжаҳон декларациясининг 23-моддасида ҳар бир инсон меҳнат қилиш, ишни эркин танлаш, адолатли ва қулай иш шароитига эга бўлиш ва ишсизликдан ҳимоя қилиниш ҳуқуқига эга эканлиги белгиланган. 

МИЛЛИЙ ҚОНУНЧИЛИК
Ўзбекистон Республикаси Конституциясининг 42-моддасида эса ҳар ким муносиб меҳнат қилиш, касб ва фаолият турини эркин танлаш, хавфсизлик ва гигиена талабларига жавоб берадиган қулай меҳнат шароитларида ишлаш, меҳнати учун ҳеч қандай камситишларсиз ҳамда меҳнатга ҳақ тўлашнинг белгиланган энг кам миқдоридан кам бўлмаган тарзда адолатли ҳақ олиш, шунингдек ишсизликдан қонунда белгиланган тартибда ҳимояланиш ҳуқуқига эга эканлиги мустаҳкамланган. 
Ўзбекистон Республикаси Конституциясининг 43-моддада давлат фуқароларнинг бандлигини таъминлаш, уларни ишсизликдан ҳимоя қилиш, шунингдек камбағалликни қисқартириш чораларини кўриши, фуқароларнинг касбий тайёргарлигини ва қайта тайёрланишини ташкил этади ҳамда рағбатлантириши кафолатлари мустаҳкамланган.

3-модда. Якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни ҳуқуқий жиҳатдан тартибга солишнинг асосий принциплари
Якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни ҳуқуқий жиҳатдан тартибга солишнинг асосий принциплари қуйидагилардан иборат:
меҳнат ҳуқуқларининг тенглиги, меҳнат ва машғулотлар соҳасида камситишни тақиқлаш;
меҳнат эркинлиги ва мажбурий меҳнатни тақиқлаш;
меҳнат соҳасидаги ижтимоий шериклик;
меҳнат ҳуқуқлари таъминланишининг ва меҳнат мажбуриятлари бажарилишининг кафолатланганлиги;
ходимнинг ҳуқуқий ҳолати ёмонлашишига йўл қўйилмаслиги.

ШАРҲ:
1.1. Якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларга ушбу Кодекснинг 11-моддасида таъриф берилган.
Мазкур моддада якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни ҳуқуқий жиҳатдан тартибга солишнинг асосий принциплари санаб кўрсатилган.
Луғавий маъносига қарасак, принцип амал қилиниши шарт бўлган тартиб ёки қоида ҳисобланади.  
Меҳнат ҳуқуқининг принциплари деганда амалдаги қонунчилик билан мустаҳкамланган, меҳнат бозори фаолиятини таъминлаш соҳасидаги миллий ва халқаро доирада амал қилувчи қоидалар тушунилади. 
МКнинг барча нормалари, қонунлар, норматив-ҳуқуқий ҳужжатлар, норматив ҳужжатлар, меҳнат ҳақидаги бошқа ҳуқуқий ҳужжатлар ушбу принципларга мувофиқ бўлиши керак. 
1.2. Меҳнат ҳуқуқларининг тенглиги, меҳнат ва машғулотлар соҳасида камситишни тақиқлаш принципи халқаро стандартлар бўлиб, инсон ҳуқуқлари ва муносиб меҳнатни таъминлашда муҳим ҳисобланади (МК 4-модда шарҳига қаранг).
1.3. Меҳнат эркинлиги ва мажбурий меҳнатни тақиқлаш принципи ҳам халқаро умум эътироф этилган стандартлардан бири бўлиб, фуқароларнинг кафолатланган меҳнат ҳуқуқларини таъминлашга хизмат қилади (МК 5-модда шарҳига қаранг).
1.4. Меҳнат соҳасидаги ижтимоий шериклик ҳақида МКнинг 6-моддаси ва II бўлимида батафсил мажбурий нормалар ва тавсиялар кўрсатиб ўтилган.
1.5. Қонунчилик ва меҳнат ҳақидаги бошқа ҳуқуқий ҳужжатларда меҳнат ҳуқуқлари белгиланган бўлиб, унги риоя қилмаса ёки риоя этилиши таъминланмаса, унинг аҳамияти йўқолади, муносиб меҳнатни таъминлаш имкони бўлмайди. Шунинг учун меҳнат ҳуқуқлари таъминланишининг ва меҳнат мажбуриятлари бажарилишининг кафолатланганлиги уни назорат қилувчи ва жазо қўлловчи ваколатли давлат органлар ҳамда жамоатчилик назоратини амалга оширувчи ташкилотлар томонидан таъминланади. МКнинг 31-33-бобларида ушбу ҳақида батафсил кўрсатилган.  
1.6. Ходимнинг ҳуқуқий ҳолати ёмонлашишига йўл қўйилмаслиги принципи ҳам жуда муҳим бўлиб, ҳар қандай норматив-ҳуқуқий ҳужжат ёки меҳнат тўғрисидаги бошқа ҳуқуқий ҳужжатлар ходимнинг ҳуқуқий ҳолатини (аҳволини) ёмонлаштирмаслиги керак.
МИЛЛИЙ ҚОНУНЧИЛИК
Ўзбекистон Республикаси Конституциясининг 13-моддасида “Ўзбекистон Республикасида демократия умуминсоний принципларга асосланади, уларга кўра инсон, унинг ҳаёти, эркинлиги, шаъни, қадр-қиммати ва бошқа ажралмас ҳуқуқлари олий қадрият ҳисобланади. Демократик ҳуқуқ ва эркинликлар Конституция ва қонунлар билан ҳимоя қилинади”, деб белгиланган. Меҳнатга оид ҳар қандай муносабатлар ҳуқуқий жиҳатдан тартибга солиниши учун маълум принципларга асосланади. Шунга кўра, ҳар қандай норматив-ҳуқуқий ҳужжат бевосита Конституцияда кўрсатилган инсон ҳуқуқ ва эркинликларини улуғловчи принципларга асосланиши керак.
Ўзбекистон Республикаси Конституциясининг 16-моддасида Конституциянинг бирорта қоидаси Ўзбекистон Республикасининг ҳуқуқ ва манфаатларига, ушбу Конституциянинг биринчи бўлимида назарда тутилган асосий принцип ва нормаларга зарар етказадиган тарзда талқин этилиши, Ўзбекистон Республикасининг қонунлари ва бошқа норматив-ҳуқуқий ҳужжатлари Ўзбекистон Республикасининг Конституцияси асосида ва уни ижро этиш юзасидан қабул қилинади. Бирорта қонун ёки бошқа норматив-ҳуқуқий ҳужжат Конституциянинг принцип ва нормаларига зид бўлиши мумкин эмаслиги белдгилаб қўйилган.

ХАЛҚАРО СТАНДАРТЛАР
Ўзбекистон Республикаси томонидан 2025 йил ҳолатига қуйидаги ХМТнинг жами 25 та конвенциялари ва битта баённомасини ратификация қилган, шундан асос солувчи – 10 та, бошқарув шартномаларини (устувор йўналиш) белгиловчи – 4 та, техник жиҳатли – 11 та конвенция:
Т/р
Конвенциялар номи
Ратификация қилинган сана

Иш билан таъминлаш сиёсати тўғрисидаги 122-сон конвенция
1995 йил 6 май

Ишнинг давом этиш муддатини ҳафтасига қирқ соатгача қисқартириш тўғрисидаги  47-сон конвенция
1995 йил 6 май

Ҳақ тўланадиган йиллик таътиллар тўғрисидаги 52-сон конвенция
1995 йил 6 май

Оналикни муҳофаза қилиш тўғрисидаги 103-сон конвенция
1995 йил 6 май

Зўрлаб ишлатиш ёки мажбурий меҳнат тўғрисидаги 29-сон конвенция 
1997 йил 30 август

Бир хил қийматга эга бўлган меҳнат учун эркаклар ва хотин-қизларни тенг рағбатлантириш тўғрисидаги 100-сон конвенция
1997 йил 30 август

Жамоа музокараларини ташкил этиш ва юритиш ҳуқуқи принципларини қўлланиш тўғрисидаги 98-сон конвенция
1997 йил 30 август

Мажбурий меҳнатни тугатиш тўғрисидаги 105-сон конвенция
1997 йил 30 август

Меҳнат ва машғулотлар соҳасидаги камситишлар тўғрисидаги 111-сон конвенция
1997 йил 30 август

Корхоналарда меҳнаткашлар вакилларининг ҳуқуқларини ҳимоя қилиш ва уларга бериладиган имкониятлар тўғрисидаги 135-сон конвенция
1997 йил 30 август

Жамоа музокараларига кўмаклашиш тўғрисидаги 154-сон конвенция
1997 йил 30 август

Ишга қабул қилиш учун энг кичик ёш тўғрисидаги 138-сон конвенция
2008 йил 4 апрель

Болалар меҳнатининг оғир шаклларини тақиқлаш ва йўқ қилишга доир шошилинч чоралар тўғрисидаги 182-сон конвенция
2008 йил 8 апрель

Бирлашмалар эркинлиги ва касаба уюшмаларига бирлашиш ҳуқуқини ҳимоя қилиш тўғрисидаги 87-сон конвенция
2016 йил 25 октябрь

Халқаро меҳнат нормалари қўлланилишига кўмаклашиш учун уч томонлама маслаҳатлашувлар тўғрисидаги 144-сон конвенция
2019 йил 5 февраль

Қишлоқ хўжалигида меҳнат инспекцияси тўғрисидаги 129-сон конвенция
2019 йил 27 август

Саноат ва савдода меҳнат инспекцияси тўғрисидаги 81-сон конвенция
2019 йил 27 август

Меҳнат хавфсизлиги ва гигиенасига кўмаклашиш асослари тўғрисидаги 187-сон конвенция
2021 йил 4 июнь

Қурилишда меҳнат хавфсизлиги  ва гигиенаси тўғрисидаги 167-сон конвенция 
2022 йил 7 февраль

Ходимларни иш жойидаги ҳавонинг ифлосланиши, шовқин ва тебранишлар туфайли юзага келадиган касбий хавф-хатардан ҳимоя қилиш тўғрисидаги 148-сон конвенция
2023 йил 6 май
21.
Иш ҳақини ҳимоя қилиш тўғрисидаги 95-сон конвенция
2024 йил 12 март
22.
Ишлаётган эркаклар ва аёллар учун тенг муносабатлар ва тенг имкониятлар: оилавий мажбуриятларга эга ходимлар тўғрисидаги 156-сон конвенция
2024 йил 19 июнь
23.
Тўлиқсиз иш вақти шароитларида ишлаш тўғрисидаги 175-сон конвенция
2024 йил 12 сентябрь
24.
Меҳнат хавфсизлиги ва гигиенаси ҳамда ишлаб чиқариш муҳити тўғрисидаги 155-сон конвенция
2024 йил 2 октябрь
25.
Ҳақ тўланадиган йиллик таътиллар тўғрисидаги 132-сон конвенция  
2024 йил 8 ноябрь
1.
Мажбурий меҳнат тўғрисидаги 29-сон конвенциясига баённома
2019 йил 25 июнь

4-модда. Меҳнат ҳуқуқларининг тенглиги, меҳнат ва машғулотлар соҳасида камситишни тақиқлаш принципи
Ҳар ким меҳнат ҳуқуқларини амалга ошириш ва ҳимоя қилишда тенг имкониятларга эга.
Меҳнат ва машғулотлар соҳасида камситиш тақиқланади. Жинси, ёши, ирқи, миллати, тили, ижтимоий келиб чиқиши, қариндошларида судланганликнинг мавжудлиги, мулкий ҳолати ва мансаб мавқеи, яшаш жойи, динга бўлган муносабати, эътиқоди, жамоат бирлашмаларига мансублиги, шунингдек ходимларнинг ишчанлик сифатлари ва меҳнати натижалари билан боғлиқ бўлмаган бошқа жиҳатларига қараб меҳнат ва машғулотлар соҳасида бирор-бир тўғридан-тўғри ёки билвосита чекловлар белгилаш, худди шунингдек бирор-бир тўғридан-тўғри ёки билвосита имтиёзлар бериш камситишдир.
Меҳнат ва машғулотлар соҳасида ходимларнинг ҳуқуқларини меҳнатнинг муайян турига хос бўлган талаблар ёки юқорироқ ижтимоий ҳимояга муҳтож бўлган шахслар (оилавий вазифаларни бажариш билан банд бўлган шахслар, вояга етмаганлар, ногиронлиги бўлган шахслар, ҳомиладор аёллар ва бошқалар) тўғрисидаги алоҳида ғамхўрлик билан боғлиқ ҳолда асосланган тарзда фарқлаш, истисно этиш, уларга афзаллик бериш, шунингдек уларни чеклаш камситиш деб ҳисобланмайди.
Айрим тоифадаги ходимлар меҳнатини ҳуқуқий жиҳатдан тартибга солиш борасидаги асосланган фарқлар ходимнинг иш берувчи билан меҳнат алоқаси хусусиятига, меҳнат фаолияти амалга ошириладиган жойга, ходим меҳнатининг шарт-шароитлари ва хусусиятига, иш берувчининг ҳуқуқий мақомига, баъзи тармоқлар ва касблардаги ходимлар меҳнатининг ўзига хос хусусиятларига, организмнинг психофизиологик хусусиятларига, оилавий вазифаларнинг мавжудлигига ҳамда бошқа объектив ҳолатларга боғлиқ бўлиши мумкин. 
Меҳнат ва (ёки) машғулотлар соҳасида ўзини камситилган деб ҳисоблаган шахс камситилиш факти устидан белгиланган тартибда шикоят қилиши, шу жумладан камситишни бартараф этиш ҳамда ўзига етказилган моддий зарарнинг ўрнини қоплаш ва маънавий зиённинг компенсация қилиниши тўғрисидаги ариза билан судга мурожаат қилиши мумкин.

ШАРҲ:
1. Мазкур моддада меҳнат ҳуқуқларининг тенглиги, меҳнат ва машғулотлар соҳасида камситишни тақиқлаш принципининг моҳияти кўрсатилган. Фуқароларнинг меҳнат ҳуқуқларини амалга ошириш ва ҳимоя қилишда тенг имкониятларга эга эканлиги  принципнинг асосий моҳияти сифатида миллий қонунчилик ва халқаро нормаларда очиб берилган. 
Демократик ҳуқуқ ва эркинликлар Конституция ва қонунлар билан ҳимоя қилинади. Ўзбекистон Республикасида барча фуқаролар бир хил ҳуқуқ ва эркинликларга эга бўлиб, жинси, ирқи, миллати, тили, дини, ижтимоий келиб чиқиши, эътиқоди, шахси ва ижтимоий мавқеидан қатъи назар, қонун олдида тенгдирлар.
 Ушбу ҳар ким деганда Ўзбекистон Республикаси ҳудудида бўлган барча шахсларни, жумладан, Ўзбекистон фуқароларини, чет эл фуқароларини ва фуқаролиги бўлмаган шахсларни ўз ичига олади.
Меҳнат ҳуқуқларини амалга ошириш деганда ҳар бир инсон қонунчиликда назарда тутилган ишга кириш, меҳнат шартномасини тузиш, муносиб меҳнат шароитларида ишлаш, белгиланган иш ҳақини олиш, дам олиш, ижтимоий ҳимоя ва бошқа меҳнат ҳуқуқларидан фойдаланиш имкониятига эга бўлиши ва ундан фойдаланиши тушунилади.
Меҳнат ҳуқуқларини ҳимоя қилиш деганда агар шахснинг меҳнат ҳуқуқлари бузилса, у ўз ҳуқуқларини ҳимоя қилиш учун қонунда белгиланган барча воситалардан, жумладан, судга мурожаат қилиш, тегишли давлат органларига шикоят қилиш, касаба уюшмасига аъзо бўлиш ва бошқалардан фойдаланиш имкониятига эга бўлиши керак.
Тенг имкониятлар деганда ҳеч кимга меҳнат ҳуқуқларини амалга ошириш ва ҳимоя қилишда бошқаларга нисбатан имтиёз ёки чеклов берилмаслиги керак (қонунчиликда назарда тутилган ҳоллардан ташқари).  Барча учун шароитлар бир хил бўлиши керак.
Бу қоиданинг амалга оширилиши ҳар бир инсонга ўз қобилияти ва меҳнатига қараб муносиб ҳаёт кечириш имконини беради, иқтисодий самарадорликни оширади ва ижтимоий барқарорликни таъминлайди.
2. Меҳнат ва машғулотлар соҳаси шахсни бирор бир меҳнат, иш ва машғулот билан шуғулланиши билан боғлиқ бўлган ҳамда ишга қабул қилишдан бошлаб, меҳнат шартномасини тугатишгача бўлган барча меҳнат муносабатларини ўз ичига олади.  
Шарҳланаётган модданинг иккинчи қисмида иккита норма белгиланган бўлиб, биринчиси меҳнат ва машғулотлар соҳасида камситиш тақиқланиши кўрсатилган бўлса, иккинчиси меҳнат ва машғулотлар соҳасида камситишга нималар кириши кўрсатилган.
Унга кўра жинси, ёши, ирқи, миллати, тили, ижтимоий келиб чиқиши, қариндошларида судланганликнинг мавжудлиги, мулкий ҳолати ва мансаб мавқеи, яшаш жойи, динга бўлган муносабати, эътиқоди, жамоат бирлашмаларига мансублиги, шунингдек ходимларнинг ишчанлик сифатлари ва меҳнати натижалари билан боғлиқ бўлмаган бошқа жиҳатларига қараб меҳнат ва машғулотлар соҳасида бирор-бир тўғридан-тўғри ёки билвосита чекловлар белгилаш, худди шунингдек бирор-бир тўғридан-тўғри ёки билвосита имтиёзлар бериш камситишдир. 
Меҳнат ва машғулотлар соҳасида камситишда фуқароларни ишга қабул қилиш, иш ҳақи тўлаш, мансаб пиллапоясидан юқори кўтарилиш, меҳнат шароитларини белгилаш ва бошқа ҳолларда ходим ҳуқуқларини чеклаш, унга қонунда назарда тутилган имтиёз ва енгилликларнинг берилмаслиги, қонунда ва меҳнат шартномасида назарда тутилмаган камситувчи қўшимча мажбуриятларни юклаш, шунингдек, маҳаллийчилик, қариндош-уруғчилик, ошна-оғайничилик ва шартномада кўзда тутилмаган афзаллик ҳамда имтиёзларни берилиши орқали бошқа ходимларни ўзларини камситилган деб ҳис қилишлари учун асос яратиш каби ҳаракатлар ҳам тушунилади.
Меҳнат ва машғулотлар соҳасида камситилмаслигини кафолатлаш фуқароларнинг энг асосий ҳуқуқларидан ҳисобланади. Шунга кўра, меҳнат муносабатларида ходимларнинг камситилишига йўл қўйган мансабдор шахслар қонунда белгиланган тартибда жавобгарликка тортиладилар. Ўзини камситилган деб ҳисоблаган ходим ўзига етказилган моддий ва маънавий зарарнинг қоплаб берилишини сўраб судга мурожаат қилиш ҳуқуқига эга. Ходимнинг камситилганлиги ўз исботини топган тақдирда маънавий зарар етказилганлиги учун компенсация ундирилади ва унинг миқдори суд томонидан белгиланади.
Масалан, Ўзбекистон Республикаси Олий суди Пленумининг 2023 йил 20 ноябрдаги “Судлар томонидан меҳнат шартномасини бекор қилишни тартибга солувчи қонунчиликни қўллаш амалиёти тўғрисида”ги  26-сон қарори меҳнат тўғрисидаги қонунчиликнинг тўғри ва бир хилда қўлланилишини таъминлаш ва меҳнат низоларини кўришда судлар амалиётида вужудга келадиган масалаларни тушунтириш мақсадида қабул қилинган бўлиб, унда бошқа муносабатлар қатори меҳнат ва машғулотлар соҳасида камситишни тақиқлашга оид тушунтиришлар ҳам берилган. 
Тўғридан-тўғри (бевосита) камситиш деганда бирор шахсни унинг шахсий хусусиятига асосан очиқдан-очиқ камситишдир. Масалан, иш берувчи аёлларни эркакларга нисбатан камроқ иш ҳақи тўласа, бу тўғридан-тўғри камситиш ҳисобланади.
Билвосита камситиш деганда бетараф кўринадиган қоида ёки амалиётнинг бирор шахс ёки гуруҳга нисбатан номутаносиб салбий таъсир кўрсатишидир. Масалан, иш берувчи муайян тилда эркин гаплаша оладиган ходимларга имтиёзлар берса, бу тилни билмайдиган ходимлар учун билвосита камситиш бўлиши мумкин.
Қоидада камситишга йўл қўйилмайдиган асосий белгилар санаб ўтилган. Бу рўйхат тўлиқ эмас ва бошқа белгилар бўйича ҳам камситиш тақиқланади. Санаб ўтилган белгилар қуйидагиларни ўз ичига олади:
жинси - эркаклар ва аёллар ўртасидаги тенгсизлик. МКда билогик жинс назарда тутилган, организмнинг эркак ёки аёл бўлишини билдиради, бу хромосомалар (XX, XY) ва жинсий ҳужайралар (тухум, уруғ) орқали белгиланади;
ёши - ёшлар ва кексалар ўртасидаги тенгсизлик. Шахсларнинг яшаган умри давомийлиги тушунилади; 
ирқи - турли ирқ вакиллари ўртасидаги тенгсизлик. Ҳар бир ирқ ўзига хос ирсий белгилар, масалан, кўз, соч ва тери ранги, юз ва бош қутиси шаклига биноан бошқа ирқлардан фарқ қилади. Ҳозирда одамлар 4 та: негроид, австралоид, европеоид, монголоид йирик ирқларга бўлинади. Ҳар бир ирқ ичида яна кичикроқ, яъни кенжа ирқ бўлади. Масалан, экваториал ирқ негр, негрилл, бушмен, австралия ва бошқа ирқларга; европоид ирқ эса атлантика-болтиқ, Ҳинд-Ўрта денгизи, ўрта европа ва бошқаларга; монголоид ирқ шимолий осиё, арктика, жануний осиё ва бошқаларга ажралади.
миллати - турли миллат вакиллари ўртасидаги тенгсизлик. Миллат деганда маълум бир шахсларнинг тарихий бирлиги, умумиқтисодий турмуш, тил, ҳудуд бирлиги, маданият, онг , руҳият уйғунлиги ва муштараклиги тушунилади.
тили - турли тилларда гаплашувчилар ўртасидаги тенгсизлик. Шахсларнинг мулоқот шакли, кундалик ҳаётда ишлатиладиган, расмий,  адабий ёки норасмий бўлиши мумкин;
ижтимоий келиб чиқиши - турли ижтимоий қатлам вакиллари ўртасидаги тенгсизлик. Бу инсоннинг оилавий шароити, ота-онасининг касби  ва жамиятдаги мавқеи кабилар орқали унинг қайси ижтимоий гуруҳдан эканлигини тушунилади;
қариндошларида судланганликнинг мавжудлиги - шахснинг қариндошларининг ўтмишдаги хатти-ҳаракатлари учун жиноий жавобгарликка тортилиши;
мулкий ҳолати – мол мулки кўп бўлган ва кам бўлганлар (бойлар ва камбағаллар) ўртасидаги тенгсизлик;
мансаб мавқеи – раҳбарлар, юқори лавозимдагилар ва оддий ходимлар ўртасидаги тенгсизлик;
яшаш жойи - шаҳарликлар ва қишлоқликлар ёки маълум бир вилоят, шаҳар, туманликлар, маҳалла ва бошқалар ўртасидаги тенгсизлик;
динга бўлган муносабати - турли дин вакиллари ва динга ишонмайдиганлар ўртасидаги тенгсизлик;
эътиқоди – диний  амалларни бажарувчилар ёки бажармайдиганлар ўртасидаги тенгсизлик. Эътиқод - бу инсоннинг қалбида мустаҳкам ўрнашган, ҳеч қандай шак-шубҳасиз қабул қилинган, ҳаётий эътиқод ва тушунчалар тизими бўлиб, асосан диний-маънавий қадриятларга, Аллоҳнинг борлиги, пайғамбарлар ва диннинг асосий қоидаларига бўлган қатъий ишончдир, бу унинг амали ва дунёқарашига таъсир қилади;
жамоат бирлашмаларига мансублиги - турли ташкилотлар ва бирлашмаларга аъзо бўлганлар ўртасидаги тенгсизлик;
Ходимларнинг ишчанлик сифатлари ва меҳнати натижалари билан боғлиқ бўлмаган бошқа жиҳатларига шахснинг касбий қобилияти ва бажарган ишининг, вазифаларининг натижасига (аъло даражада, яхши, қониқарли, нотўғри ва бошқа) алоқаси бўлмаган бошқа хусусиятлар киради.
Агар чеклов ёки имтиёз ходимнинг ишчанлик сифатлари ва меҳнати натижалари билан боғлиқ бўлса, бу камситиш ҳисобланмайди. Масалан, иш берувчи энг яхши ишлаган ходимга мукофот берса, бу камситиш эмас.
МИСОЛЛАР 
Иш берувчи фақат эркакларни ишга қабул қилса, бу жинси бўйича камситиш ҳисобланади.
Иш берувчи ёши катта ходимларни ёшларга нисбатан кўпроқ ишдан бўшатса, бу ёши бўйича камситиш ҳисобланади.
Иш берувчи муайян миллат вакилларига нисбатан паст иш ҳақи тўласа, бу миллати бўйича камситиш ҳисобланади.
3. Шарҳланаётган модданинг учинчи қисмида иккинчи қисмда назарда тутилган меҳнат ва машғулотлар соҳасидаги камситиш ҳисобланмайдиган истисно ҳолатлар кўрсатилган бўлиб, унга кўра меҳнат ва машғулотлар соҳасида ходимларнинг ҳуқуқларини меҳнатнинг муайян турига хос бўлган талаблар ёки юқорироқ ижтимоий ҳимояга муҳтож бўлган шахслар (оилавий вазифаларни бажариш билан банд бўлган шахслар, вояга етмаганлар, ногиронлиги бўлган шахслар, ҳомиладор аёллар ва бошқалар) тўғрисидаги алоҳида ғамхўрлик билан боғлиқ ҳолда асосланган тарзда фарқлаш, истисно этиш, уларга афзаллик бериш, шунингдек уларни чеклаш камситиш деб ҳисобланмайди.
Ушбу қоида камситиш тақиқланишидан истисноларни белгилайди, лекин бу истиснолар қатъий равишда чекланган ва асосланган бўлиши керак. Ҳар қандай фарқлаш, истисно этиш, афзаллик бериш ёки чеклаш адолатли ва мутаносиб бўлиши керак. Иш берувчилар камситишга йўл қўймаслик учун барча чораларни кўришлари керак. 
Ходимлар меҳнатнинг муайян турига хос бўлган талаблар ёки юқорироқ ижтимоий ҳимояга муҳтож бўлган шахслар ҳамда уларга берилган имтиёзлар, кафолатлар ва бошқа афзалликлар, чекловлар ҳақида МКнинг VII бўлимида батафсил маълумотлар берилган. 
4. Шарҳланаётган модданинг тўртинчи қисмига кўра айрим тоифадаги ходимлар меҳнатини ҳуқуқий жиҳатдан тартибга солиш борасидаги асосланган фарқларга боғлиқ бўлган ҳолатлар кўрсатилган.
Айрим тоифадаги ходимлар меҳнатини ҳуқуқий жиҳатдан тартибга солиш борасидаги асосланган фарқлар деганда барча ходимлар учун бир хил қоидалар қўлланилмаслиги, МКда айрим тоифадаги ходимлар учун алоҳида қоидалар белгилаши мумкинлиги, бундай фарқлар асосланган бўлиши керак ва улар камситиш ҳисобланмаслиги тушунилади. 
Ходимнинг иш берувчи билан меҳнат алоқаси хусусияти деганда  меҳнат шартномасининг тури (муддатли, муддатсиз, мавсумий ва ҳ.к.), иш вақти (тўлиқ, қисқартирилган), иш жойи (асосий, ўриндошлик) ва бошқалар киради. Масалан, муддатли меҳнат шартномаси бўйича ишлаётган ходимлар учун меҳнат шартномасини бекор қилиш тартиби муддатсиз шартнома бўйича ишлаётган ходимлардан фарқ қилиши мумкин.
Меҳнат фаолияти амалга ошириладиган жой деганда иш жойининг географик жойлашуви (шаҳар, қишлоқ, чекка ҳудуд) ва иқлим шароитлари киради. Масалан, чекка шимолий ҳудудларда ишлаётган ходимлар учун қўшимча имтиёзлар ва компенсациялар белгиланиши мумкин.
Ходим меҳнатининг шарт-шароитлари ва хусусияти деганда хавфли, зарарли ёки оғир меҳнат шароитлари, шунингдек, ишнинг ўзига хос хусусиятлари (сменада ишлаш, тунги иш, суткалик иш ва ҳ.к.) киради. Масалан, хавфли шароитларда ишлаётган ходимлар учун қўшимча ҳимоя воситалари, қисқартирилган иш вақти ва қўшимча таътиллар берилиши мумкин.
Иш берувчининг ҳуқуқий мақоми деганда  давлат ташкилоти, хусусий корхона, нодавлат нотижорат ташкилоти ва бошқалар киради. Масалан, давлат ташкилотларида ишлаётган ходимлар учун қўшимча ижтимоий кафолатлар белгиланиши мумкин.
Баъзи тармоқлар ва касблардаги ходимлар меҳнатининг ўзига хос хусусиятларига тиббиёт ходимлари, педагоглар, ҳарбий хизматчилар, транспорт ходимлари ва бошқалар киради. Масалан, тиббиёт ходимлари учун қўшимча талаблар ва чекловлар белгиланиши мумкин.
Организмнинг психофизиологик хусусиятларига ёш, жинс, соғлиқ ҳолати ва бошқалар киради. Масалан, вояга етмаганлар ва ҳомиладор аёллар учун меҳнат шароитларига қўшимча талаблар қўйилиши мумкин.
Оилавий вазифаларнинг мавжудлиги болаларига, қарияларга  ва бошқа парваришлашга муҳтож оила аъзоларига қараб туриш ва бошқалар киради. Масалан, болалари бор ходимлар учун иш вақтини қисқартириш, қўшимча таътиллар бериш ва бошқа имтиёзлар берилиши мумкин.
Бошқа объектив ҳолатларга  фавқулодда вазиятлар, табиий офатлар ва бошқа форс-мажор ҳолатлар киради.
	5. Ушбу қоида меҳнат ва машғулотлар соҳасида камситилишга учраган шахснинг ҳуқуқларини ҳимоя қилиш механизмини белгилайди. Унга кўра, камситилган деб ҳисоблаган шахс камситилиш факти устидан шикоят қилиши ва судга мурожаат қилиши мумкин. Суд камситишни бартараф этиш, моддий зарарни қоплаш ва маънавий зиённи компенсация қилиш тўғрисида қарор қабул қилиши мумкин.
Меҳнат ва (ёки) машғулотлар соҳасида ўзини камситилган деб ҳисоблаган шахс деганда ҳар қандай шахс, агар у ўзини меҳнат муносабатларида (ишга қабул қилиш, ишда кўтарилиш, ишдан бўшатиш ва ҳ.к.) ёки машғулотлар соҳасида (касб танлаш, ўқиш ва ҳ.к.) камситилган деб ҳисоблаши мумкинлиги тушунилади.  
Камситилиш факти устидан белгиланган тартибда шикоят қилиши деганда қонунчиликда шикоят қилиш тартиби белгиланган. Айрим тартиблар МКда белгиланган бўлса, айримлари бошқа қонунчилик ҳужжатларида белгиланган. Масалан, иш берувчига ёки касаба уюшмасига шикоят қилиши мумкин. Агар ички шикоят натижа бермаса, у ҳолда шахс ваколатли давлат органлари ёки судга мурожаат қилиш ҳуқуқига эга.
Шахс камситилиш фактини аниқлаш, камситишни бартараф этиш, моддий зарарни қоплаш ва маънавий зиённи компенсация қилиш тўғрисидаги ариза билан судга мурожаат қилиши мумкин.
Судда камситиш факти тасдиқланса, суд уни бартараф этиш тўғрисида қарор қабул қилади. Бу дегани, суд иш берувчини камситишга олиб келган ҳаракатларни бекор қилишга, камситилган шахснинг ҳуқуқларини тиклашга ва келажакда камситишга йўл қўймасликка мажбур қилиши мумкин.
Суд камситилиш натижасида етказилган моддий зарарнинг ўрнини қоплаш тўғрисида қарор қабул қилиши мумкин. Яъни, суд иш берувчини камситилган шахсга етказилган зарарни (масалан, иш ҳақидаги фарқ, даволаниш харажатлари ва ҳ.к.) тўлашга мажбур қилиши мумкин.
Шунингдек, суд камситилиш натижасида етказилган маънавий зиённи компенсация қилиш тўғрисида қарор қабул қилиши мумкин. Бу дегани, суд иш берувчини камситилган шахсга маънавий азоб учун пул тўлашга мажбур қилиши мумкин. Маънавий зиённинг миқдори суд томонидан ҳар бир ҳолатда алоҳида белгиланади.
МИСОЛ 
Агар иш берувчи аёлни ҳомиладорлиги сабабли ишга қабул қилмаса, аёл судга мурожаат қилиши ва ишга қабул қилишни, моддий зарарни қоплашни ва маънавий зиённи компенсация қилишни талаб қилиши мумкин.
 
ХАЛҚАРО СТАНДАРТЛАР
Халқаро ҳужжатларда ҳам меҳнатга оид ижтимоий муносабатларни ҳуқуқий жиҳатдан тартибга солишнинг асосий принциплари белгиланган. Хусусан, Инсон ҳуқуқлари умумжаҳон декларациясининг 23-моддаси 1-бандида “ҳар бир инсон меҳнат қилиш, ишни эркин танлаш, адолатли ва қулай иш шароитига эга бўлиш ва ишсизликдан ҳимоя қилиниш ҳуқуқига эга” эканлиги белгиланган бўлса, ушбу модданинг 2-бандида ”ҳар бир инсон ҳеч бир камситишсиз тенг меҳнат учун тенг ҳақ олиш ҳуқуқига эга” эканлиги мустаҳкамланган.
1966 йилги Иқтисодий, ижтимоий ва маданий ҳуқуқлар тўғрисидаги халқаро пактнинг  7-моддасида Пактда иштирок этувчи давлатлар ҳар бир кишининг адолатли ва қулай шарт-шароитга эга бўлган меҳнат қилиш ҳуқуқини тан олиши кўрсатилган.
Халқаро меҳнат ташкилотининг 1958 йил 25 июндаги “Меҳнат ва машғулотлар соҳасида камситишлар тўғрисида”ги 111-конвенциясида эса меҳнат муносабатларида камситишни тақиқловчи қоидалар белгилаб қўйилган. Конвенцияда “камситиш” атамаси ирқ, тана ранги, жинс, дин, сиёсий эътиқодлар, миллий ман сублик ёки ижтимоий келиб чиқиш белгиларига асосланган ҳамда  меҳнат ва машғулотлар соҳасида имкониятлар ёки муомала тенглигини йўқотиш ёки бузишга олиб келадиган ҳар қандай тафовут, истисно ёки устунлик ҳамда меҳнат ва машғулотлар соҳасида имкониятлар ёки муомала тенглигини йўқотиш ёки бузишни ўз натижаси қилиб оладиган ҳар қандай тафовут, истисно ёки устунлик бўлиб, булар тадбиркорлар ва меҳнаткашлар вакилларининг нуфузли ташкилотлари бўлсалар, шундайлар мавжуд ва бошқа тегишли органлар билан маслаҳатлашиш асосида Ташкилотнинг манфаатдор аъзоси томонидан белгиланишини ўз ичига олади. Лекин, Конвенцияга кўра муайян иш билан боғланган ўзига хос талабларга асосланган ҳар қандай тафовут, истисно ёки устунлик камситиш ҳисобланмайди. Конвенция “меҳнат” ва “машғулотлар” атамалари касб ўрганишга, меҳнат ва турли машғулотларга кириш имкониятларини, шунингдек меҳнат шароитларини ўз ичига олади.
Бундан ташқари, Ўзбекистон томонидан ратификация қилинган ХМТнинг Иш ҳақини ҳимоя қилиш тўғрисидаги 95-сон, Бир хил қийматга эга бўлган меҳнат учун эркаклар ва хотин-қизларни тенг рағбатлантириш тўғрисидаги 100-сон ва Ишлаётган эркаклар ва аёллар учун тенг муносабатлар ва тенг имкониятлар: оилавий мажбуриятларга эга ходимлар тўғрисидаги 156-сон конвенцияларида ҳам меҳнат ҳуқуқларининг тенглиги, меҳнат ва машғулотлар соҳасида камситишни тақиқлашга оид халқаро стандартлар белгиланган.
МИЛЛИЙ ҚОНУНЧИЛИК
Ўзбекистон Республикаси Конституциясининг 13-моддасига мувофиқ “Ўзбекистон Республикасида демократия умуминсоний принципларга асосланади, уларга кўра инсон, унинг ҳаёти, эркинлиги, шаъни, қадр-қиммати ва бошқа дахлсиз ҳуқуқлари олий қадрият ҳисобланади”. Ўзбекистон Республикаси Конституциясининг 19-моддасига кўра эса Ўзбекистон Республикасида инсоннинг ҳуқуқ ва эркинликлари халқаро ҳуқуқнинг умумэътироф этилган нормаларига биноан ҳамда ушбу Конституцияга мувофиқ эътироф этилади ва кафолатланади.

5-модда. Меҳнат эркинлиги ва мажбурий меҳнатни тақиқлаш принципи
Меҳнат эркинлиги ҳар кимнинг меҳнат қилишга бўлган ўз қобилиятларини тасарруф этиш, уларни қонун билан тақиқланмаган ҳар қандай шаклда амалга ошириш, машғулот турини, касбни ва мутахассисликни, иш жойини ҳамда меҳнат шароитларини эркин танлаш ҳуқуқини англатади.
Якка тартибдаги меҳнатга оид муносабатларга мувофиқ меҳнат эркинлиги меҳнат шартномаси эркинлигида намоён бўлиб, бу қуйидагиларни англатади:
ходимлар ва иш берувчиларнинг меҳнат шартномасини тузишдаги эркинлигини. Ходимни ва иш берувчини меҳнат шартномасини тузишга мажбурлашга йўл қўйилмайди. Иш берувчи ходим билан меҳнат шартномасини ушбу Кодексда, қонунда ёки ихтиёрий равишда олинган мажбуриятда иш берувчининг шартнома тузиш мажбурияти назарда тутилган ҳолларда тузиши шарт;
меҳнат шартномасининг шартномавий (асосий ва қўшимча) шартларини ушбу шартнома тарафларининг келишувига кўра белгилашни;
меҳнат шартномасини ходим ва иш берувчи ўртасидаги келишувга кўра ўзгартириш имкониятини;
ҳар қандай меҳнат шартномасини ушбу шартнома тарафларининг келишувига кўра исталган вақтда бекор қилиш имкониятини;
ходимнинг ушбу Кодексда белгиланган тартибда меҳнат шартномасини ўз ташаббуси билан бекор қилиш ҳуқуқини;
иш берувчининг ходим билан тузилган меҳнат шартномасини ушбу Кодексда меҳнат шартномасини бекор қилиш учун назарда тутилган асослар мавжуд бўлганда ва белгиланган тартибга риоя этилган ҳолда ўз ташаббуси билан бекор қилиш ҳуқуқини;
ушбу Кодексда ёки бошқа қонунда белгиланган ҳолларда, меҳнат шартномасида уни бекор қилишнинг қўшимча асосларини назарда тутиш имкониятини.
Мажбурий меҳнат тақиқланади.
Мажбурий меҳнат бирор-бир жисмоний шахсдан жазони қўллаш таҳдиди остида талаб этиладиган, бажарилиши учун ушбу шахс ихтиёрий равишда ўз хизматларини таклиф қилмаган ҳар қандай ишни ёки хизматни англатади. Жазо деганда жисмоний шахснинг ихтиёрий розилиги мавжуд бўлмагани ҳолда, ушбу шахсга нисбатан уни меҳнат фаолиятини амалга оширишга мажбур қиладиган ҳар қандай моддий, жисмоний ёки руҳий таъсир чораларини қўллаш ёки қўллаш таҳдиди тушунилади.
Мажбурий меҳнат:
ҳарбий хусусиятга эга бўлган ишларни ёки “Умумий ҳарбий мажбурият ва ҳарбий хизмат тўғрисида”ги Ўзбекистон Республикаси Қонуни асосида муқобил хизматни ўташ билан боғлиқ ишларни бажаришни;
бажарилишига фавқулодда ёки ҳарбий ҳолат жорий этилиши сабаб бўладиган ишни; 
суд қарорларини ижро этиш чоғида қонунчиликка риоя этилиши учун масъул бўлган давлат органлари назорати остида суднинг қонуний кучга кирган қарори бўйича жазо сифатида бажариладиган ишни ўз ичига олмайди.
ШАРҲ:
1.  Ушбу қоида меҳнат эркинлигининг асосий моҳиятини очиб беради. Унга кўра, меҳнат эркинлиги ҳар бир инсоннинг ўз меҳнат қобилиятларини тасарруф этиш, уларни қонун билан тақиқланмаган ҳар қандай шаклда амалга ошириш, машғулот турини, касбни ва мутахассисликни, иш жойини ҳамда меҳнат шароитларини эркин танлаш ҳуқуқини англатади.
Меҳнат эркинлиги бу ҳар бир инсоннинг асосий ҳуқуқларидан бири бўлиб, у шахснинг ўз меҳнат қобилиятини эркин тасарруф этиш ва амалга ошириш ҳуқуқини англатади.
Ҳар кимнинг меҳнат қилишга бўлган ўз қобилиятларини тасарруф этиши деганда ҳар бир инсон ўз меҳнат қобилиятидан (тажрибасидан, билимидан, касбий кўникмаларидан ва малакасидан) фойдаланиш ёки фойдаланмаслик, қачон ва қандай шаклда фойдаланишни мустақил равишда ҳал қилиш ҳуқуқига эга. Ҳеч ким шахсни меҳнат қилишга мажбурлай олмайди.
Меҳнат эркинлигини қонун билан тақиқланмаган ҳар қандай шаклда амалга ошириш деганда шахс меҳнат фаолиятини амалга оширишда қонун талабларига риоя этиши кераклигини, агар қонун билан тақиқланмаган бўлса, ушбу фаолият билан шуғулланиши мумкинлигини англатади.    
Машғулот турини, касбни ва мутахассисликни эркин танлаш деганда ҳар бир инсон ўз қизиқишлари, қобилиятлари ва эҳтиёжларига мос келадиган машғулот турини, касбни ва мутахассисликни эркин танлаш ҳуқуқига эга. Ҳеч ким шахсни муайян машғулот турини, касбни ёки мутахассисликни танлашга мажбурлай олмайди.
Иш жойини эркин танлаш деганда ҳар бир инсон ўзига маъқул келадиган иш жойини эркин танлаш ҳуқуқига эга. Шахс бир нечта иш берувчилар ўртасида танлов қилиши, иш жойини ўзгартириши ва бошқа ҳудудда ишлашга кетиши мумкин.
Меҳнат шароитларини эркин танлаш деганда ҳар бир инсон ўзига мос келадиган меҳнат шароитларини танлаш ҳуқуқига эга. Бунга иш вақти, дам олиш вақти, иш ҳақи, меҳнат муҳофазаси ва хавфсизлиги, ижтимоий кафолатлар ва бошқалар киради.
МИСОЛЛАР
Шахс ўз хоҳишига кўра:
шифокор, ўқитувчи, муҳандис ёки бошқа касбни танлаши;
давлат ташкилотида, хусусий корхонада ёки ўзи учун ишлаши;
тўлиқ иш кунида, қисқартирилган иш кунида ёки сменали иш жадвалида ишлаши;
 юқори иш ҳақи тўлайдиган, яхши меҳнат шароитларини таклиф қиладиган ёки ўсиш имкониятларини берадиган иш жойини танлаши мумкин.
 
2.1. Мазкур моддада якка тартибдаги меҳнатга оид муносабатларга мувофиқ меҳнат эркинлиги меҳнат шартномаси эркинлигида намоён бўлиши қайд этилган. Яъни, иш берувчи ва ходим ўртасидаги барча муносабатлар меҳнат шартномаси орқали келишиб олинади. МКда меҳнат шартномасини тузиш ва унга риоя этиш, шунингдек меҳнат шартномасига риоя қилмаслик оқибатлари қатор моддаларда мустаҳкамланган. 
2.2. Ушбу қоида якка тартибдаги меҳнат муносабатларида  меҳнат шартномаси тузишнинг эркинлигида намоён бўлади. Ходимлар ва иш берувчилар меҳнат шартномасини тузишда эркиндирлар ва уларни меҳнат шартномасини тузишга мажбурлашга йўл қўйилмайди. Бироқ, қонунда ёки иш берувчининг ихтиёрий мажбуриятида меҳнат шартномасини тузиш мажбурияти назарда тутилган ҳоллар бундан мустасно.  
Иш берувчи ходим билан меҳнат шартномасини МКда, қонунда ёки ихтиёрий равишда олинган мажбуриятда иш берувчининг шартнома тузиш мажбурияти назарда тутилган ҳолларда тузиши шарт. Баъзи ҳолларда иш берувчи ходим билан меҳнат шартномасини тузишга мажбур бўлиши мумкин.  
МИСОЛ
Агар иш берувчи иш ўринлари учун танлов эълон қилса ва танлов натижасида муайян шахс ғолиб деб топилса, иш берувчи ушбу шахс билан меҳнат шартномасини тузишга мажбур бўлиши мумкин. (агар қонунда ёки танлов шартларида бошқача қоида назарда тутилмаган бўлса). 
 
2.3. Меҳнат меҳнат шартномасининг шартномавий (асосий ва қўшимча) шартларини ушбу шартнома тарафларининг келишувига кўра белгиланади. Агар икки тарафларнинг шартлари бир-бирига маъқул бўлса, розилик бўлганда меҳнат шартнома имзоланади ва тузилган ҳисобланади.
Меҳнат шартномасига киритилиши шарт бўлган шартлар асосий шартлар ҳисобланади, бошқа шартлар қўшимча шартлар ҳисобланади (МК 104-модда шарҳига қаранг). 
2.4. Меҳнат шартномасини ходим ва иш берувчи ўртасидаги келишувга кўра ўзгартирилади, агар келишувга эришилмаса, ўзгартирилмайди ёки мавжуд асосларга кўра бекор қилинади.
МКнинг 133-150-моддаларда меҳнат шартномасини ўзгартириш тартиби ва асослари кўрсатилган. 
2.5. МКнинг 157-моддасига кўра Номуайян муддатга тузилган меҳнат шартномаси, шунингдек муддатли меҳнат шартномаси исталган вақтда тарафларнинг келишувига кўра бекор қилиниши мумкин. Меҳнат шартномаси мазкур асос бўйича бекор қилинадиган сана ходим ва иш берувчи ўртасидаги келишувга биноан белгиланади. 
2.6. Ходим меҳнат шартномасини ўз ташаббуси билан бекор қилиш ҳуқуқига эга, фақат бунда МК талабларига риоя этиши керак (МК 160-моддаси шарҳига қаранг). 
ходимнинг ушбу Кодексда белгиланган тартибда меҳнат шартномасини ўз ташаббуси билан бекор қилиш ҳуқуқини;
иш берувчининг ходим билан тузилган меҳнат шартномасини ушбу Кодексда меҳнат шартномасини бекор қилиш учун назарда тутилган асослар мавжуд бўлганда ва белгиланган тартибга риоя этилган ҳолда ўз ташаббуси билан бекор қилиш ҳуқуқини;
ушбу Кодексда ёки бошқа қонунда белгиланган ҳолларда, меҳнат шартномасида уни бекор қилишнинг қўшимча асосларини назарда тутиш имкониятини.
2.7. Иш берувчининг ходим билан тузилган меҳнат шартномасини ушбу Кодексда меҳнат шартномасини бекор қилиш учун назарда тутилган асослар мавжуд бўлганда ва белгиланган тартибга риоя этилган ҳолда ўз ташаббуси билан бекор қилиш ҳуқуқига эга (МК 161-модда шарҳига қаранг). 
2.8. МКда ёки бошқа қонунда белгиланган ҳолларда, меҳнат шартномасида уни бекор қилишнинг қўшимча асосларини назарда тутиш имконияти белгиланган (МК 155-моддаси ва ушбу моддада ҳавола қилинган моддалар шарҳига қаранг). 
3. Шарҳланаётган модданинг учинчи қисмида мажбурий меҳнатни тақиқланиши кўрсатилган. 
Мажбурий меҳнатга йўл қўйганлик учун маъмурий ва жиноий жавобгарлик белгиланган.
Жумладан, Ўзбекистон Республикасининг Маъмурий жавобгарлик тўғрисидаги кодекси 51-моддасига кўра қонунда назарда тутилган ҳолларни истисно этганда, меҳнатга бирон бир шаклда  маъмурий тарзда мажбурлов  ҳуқуқбузарлик деб эътироф этилган.
Бунинг учун базавий ҳисоблаш миқдорининг эллик бараваридан юз бараваригача миқдорда жарима солишга сабаб бўлади.
Худди шундай ҳуқуқбузарлик таълим ташкилотининг педагог ходимига нисбатан содир этилган бўлса, —
базавий ҳисоблаш миқдорининг юз бараваридан бир юз эллик бараваригача миқдорда жарима солишга сабаб бўлади.
Жиноят кодексининг 1482-моддасига кўра  меҳнатга бирон-бир шаклда маъмурий тарзда мажбурлаш, бундан қонунда назарда тутилган ҳоллар мустасно, худди шундай қилмиш учун маъмурий жазо қўлланилганидан кейин содир этилган бўлса, —
базавий ҳисоблаш миқдорининг юз бараваридан бир юз эллик бараваригача миқдорда жарима ёки икки йилгача муайян ҳуқуқдан маҳрум қилиш ёхуд икки йилгача ахлоқ тузатиш ишлари билан жазоланади.
Худди шундай ҳаракат вояга етмаган шахсга нисбатан содир этилган бўлса, —
базавий ҳисоблаш миқдорининг бир юз эллик бараваридан икки юз бараваригача миқдорда жарима ёки уч йилгача муайян ҳуқуқдан маҳрум қилиш ёки уч йилгача ахлоқ тузатиш ишлари билан жазоланади. Яъни олдин маъмурий жазо қўлланилган бўлиши шарт эмас. Биринчи қилмишнинг ўзи жиноят ҳисобланади.
  Меҳнатга бирон-бир шаклда маъмурий тарзда мажбурлаш, бундан қонунда назарда тутилган ҳоллар мустасно, таълим ташкилотининг педагог ходимига нисбатан худди шундай қилмиш учун маъмурий жазо қўлланилганидан кейин содир этилган бўлса, —
базавий ҳисоблаш миқдорининг бир юз эллик бараваридан икки юз бараваригача миқдорда жарима ёки уч йилгача муайян ҳуқуқдан маҳрум қилиш ёхуд уч йилгача ахлоқ тузатиш ишлари билан жазоланади. 
4. Шарҳланаётган модданинг тўртинчи қисмида мажбурий меҳнат ва жазо тушунчаларига таъриф берилган бўлиб, мажбурий меҳнат бирор-бир жисмоний шахсдан жазони қўллаш таҳдиди остида талаб этиладиган, бажарилиши учун ушбу шахс ихтиёрий равишда ўз хизматларини таклиф қилмаган ҳар қандай ишни ёки хизматни англатади. 
Жазо деганда жисмоний шахснинг ихтиёрий розилиги мавжуд бўлмагани ҳолда, ушбу шахсга нисбатан уни меҳнат фаолиятини амалга оширишга мажбур қиладиган ҳар қандай моддий, жисмоний ёки руҳий таъсир чораларини қўллаш ёки қўллаш таҳдиди тушунилади.
Шахс бирор ишни бажаришдан бош тортса, унга нисбатан жазо қўлланилиши мумкинлиги ҳақида огоҳлантириш ҳам таҳдид ҳисобланади. 
Шахс ихтиёрий равишда ўз хизматларини таклиф қилмаган деганда шахсни бирор бир ишни бажаришга рози бўлмаганлиги тушунилади.    
Моддий таъсир чораси деганда шахсга моддий наф келтирадиган тўловлар, масалан, мукофот, қўшимча тўловларни кабилар киради.     
Жисмоний таъсир чораси деганда шахсга азоб берувчи, танасини шикастловчи ёки касалликлар келтириб чиқарувчи каби чораларни тушуниш мумкин.     
Руҳий таъсир чоралари деганда босимлар, оғзаки ҳар хил сўзлар ёки ҳаракатлар ёхуд топшириқлар (ёзма бўлиши ҳам мумкин) туфайли шахсга таъсир ўтказиш тушунилади.  
5.1. Шарҳланаётган модданинг бешинчи қисмида мажбурий меҳнат аломатлари мавжуд бўлсада, лекин мажбурий меҳнат ҳисобланмайдиган ишлар рўйхати кўрсатилган.
Бу халқаро стандартларга мос келади. 
ХАЛҚАРО СТАНДАРТЛАР
Ўзбекистон томонидан ратификация қилинган Зўрлаб ишлатиш ёки мажбурий меҳнат тўғрисидаги 29-сон конвенциясининг 2-моддаси 2-бандига кўра «зўраки ёки мажбурий меҳнат» атамаси ушбу Конвенция мақсадлари учун қуйидагиларни ўз ичига олмайди:
а) мажбурий ҳарбий хизмат тўғрисидаги қонунлар кучига кўра талаб қилинадиган ва ҳақиқий ҳарбий тусдаги ишларга қўлланиладиган ҳар қандай ишни ёки хизматни;
b) тўла ўзини-ўзи бошқарадиган мамлакат фуқароларининг одатдаги фуқаролик бурчларининг бир қисмини ташкил қиладиган ҳар қандай иш ёки хизматни;
с) ҳар қандай шахсдан суд органининг ҳукми оқибатида талаб қилинадиган ҳар қандай иш ва хизматни, агар мазкур иш ва хизмат давлат ҳокимият органларининг кузатуви ва назорати остида бажарилса ҳамда мазкур шахс хусусий шахслар, компаниялар ёки бирлашмалар тасарруфига ўтказилмаса ёки берилмаса;
d) фавқулодда ҳолатлар шароитида, яъни уруш ёки фалокат, ёки фалокат таҳдиди ҳолатларида, масалан, ёнгин, сув тошқини, очлик, зилзила, кучли эпидемия ёки эпизотик касаллик, зарарли ҳайвонлар, ҳашаротлар ёки паразитларнинг ҳужуми ҳолларида ва умуман жами аҳоли ёки аҳоли бир қисмининг ҳаёти ёки барқарор ҳаётий шароитини хавф остига қўядиган ёки қўйиши мумкин бўлган вазиятлар шароитида талаб қилинадиган ҳар қандай иш ёки хизматни;
е) жамоанинг майда хизматларини, яъни жамоанинг бевосита фойдаси учун шу жамоа аъзолари томонидан бажариладиган ва шу туфайли жамоа аъзоларининг одатдаги фуқаролик бурчлари деб ҳисобланиши мумкин бўлган ишларни, фақат ушбу жамоа аъзолари ёки унинг бевосита вакиллари шу ишларнинг мақсадга мувофиқлиги бўйича маслаҳатлашиш ҳуқуқига эга бўлиши шарти билан.
5.2. Мажбурий меҳнат бўлмайдиган ишлардан бири бу ҳарбий хусусиятга эга бўлган ишларни ёки муқобил хизматни ўташ билан боғлиқ ишларни бажариш ҳисобланади.
Ўзбекистон Республикаси Конституциясининг 64-моддасига кўра Ўзбекистон Республикасини ҳимоя қилиш Ўзбекистон Республикаси ҳар бир фуқаросининг бурчидир. Фуқаролар қонунда белгиланган тартибда ҳарбий ёки муқобил хизматни ўташга мажбурдирлар.
Ўзбекистон Республикаси “Умумий ҳарбий мажбурият ва ҳарбий хизмат тўғрисида”ги қонунида белгиланган ҳарбий хизматни ёки муқобил хизматни ўтиш билан боғлиқ ишлар ҳар бир фуқаронинг бурчи ва мажбурияти ҳисобланади, шунинг учун мажбурий меҳнат бўлмайди. 
Мазкур Қонуннинг 4-моддасига кўра ҳарбий хизматнинг қуйидаги турлари жорий этилади:
муддатли ҳарбий хизмат;
сафарбарлик чақируви резервидаги ҳарбий хизмат;
контракт бўйича ҳарбий хизмат;
Ўзбекистон Республикаси Қуролли Кучлари сафида ҳарбий хизматни ўтаган резервчилар хизмати.
Ушбу Қонуннинг 37-моддасига кўра муқобил хизмат фуқароларнинг умумий ҳарбий мажбуриятни бажаришининг чақирув бўйича ҳарбий хизмат ўрнига иқтисодиёт, ижтимоий соҳанинг турли тармоқларида кам малака талаб этиладиган (ёрдамчи) ишларни, шунингдек фалокатлар, ҳалокатлар, табиий офатлар ва бошқа фавқулодда вазиятлар оқибатларини бартараф этиш ишларини бажариш билан боғлиқ бўлган алоҳида туридир.
Шунингдек, муқобил хизматни ўтиш билан боғлиқ қоидалар Ўзбекистон Республикаси Вазирлар Маҳкамасининг 2003 йил 11 мартдаги 128-сон қарори билан тасдиқланган “Муқобил хизматни ташкил этиш ва Ўзбекистон Республикаси фуқароларининг уни ўташи тартиби тўғрисида”ги низомида батафсил кўрсатилган.
5.3.Бажарилишига фавқулодда ёки ҳарбий ҳолат жорий этилиши сабаб бўладиган ишлар ҳам мажбурий меҳнат ҳисобланмайди.
Ўзбекистон Республикасининг “Фавқулодда ҳолат тўғрисида”ги Конституциявий Қонуннинг 14-моддасига кўра фавқулодда ҳолат жорий этилган тақдирда, фавқулодда ҳолат жорий этилаётган ҳудудда авария-қутқарув ишларини ва бошқа кечиктириб бўлмайдиган ишларни амалга ошириш ҳамда таъминлаш зарурати билан боғлиқ бўлган алоҳида ҳолларда мазкур ишларни амалга ошириш учун меҳнатга лаёқатли аҳолини, юридик ва жисмоний шахсларнинг транспорт воситаларини меҳнатни муҳофаза қилиш тўғрисидаги қонунчилик талабларига мажбурий равишда риоя этган ҳолда жалб этиш каби фавқулодда чоралар қўлланилиши белгиланган.
Ўзбекистон Республикаси Конституциясининг 109-моддаси биринчи қисми 18-бандига кўра Ўзбекистон Республикаси Президенти Ўзбекистон Республикасига ҳужум қилинганда ёки тажовуздан бир-бирини мудофаа қилиш юзасидан тузилган шартнома мажбуриятларини бажариш зарурияти туғилганда уруш ҳолати, умумий ёки қисман сафарбарлик эълон қилади ва қабул қилган қарорини уч кун ичида Ўзбекистон Республикаси Олий Мажлиси палаталарининг тасдиғига киритади.
 5.4. Мажбурий меҳнат ҳисобланмайдиган ишларнинг яна бир тури  бу суд қарори ёки ҳукмларини ижро этиш чоғида қонунчиликка риоя этилиши учун масъул бўлган давлат органлари назорати остида суднинг қонуний кучга кирган ҳукми бўйича жазо сифатида бажариладиган иш ҳисобланади. 
Ўзбекистон Республикаси Конституциясининг 44-моддаси биринчи қисмига кўра суд қарори билан тайинланган жазони ижро этиш тартибидан ёхуд қонунда назарда тутилган бошқа ҳоллардан ташқари мажбурий меҳнат тақиқланади.
Ўзбекистон Республикаси Жиноят ижроия кодексининг 88-моддасига кўра озодликдан маҳрум этишга ҳукм қилинган шахслар жинси, ёши, соғлиғининг ҳолати, меҳнат қобилияти ва иложи борича, ихтисослиги ҳисобга олинган ҳолда ишлаши керак. Маҳкумларнинг меҳнатга оид муносабатлари меҳнат тўғрисидаги қонунчилик билан, ушбу Кодексда назарда тутилган истисно ва чеклашларни ҳисобга олган ҳолда, тартибга солинади.
Озодликдан маҳрум этишга ҳукм қилинган шахслар, одатда, жазони ижро этиш муассасалари ва улар ташкилотларининг корхоналарида, айрим ҳолларда эса, керакли тарзда қўриқлаш ва батамом ажратиб қўйиш таъминланган тақдирда, бошқа корхоналарда меҳнатга жалб этилади. Маҳкумларнинг хусусий шахслар фойдасига меҳнат қилишига йўл қўйилмайди.
Олтмиш ёшдан ошган эркаклар, эллик беш ёшдан ошган аёллар, I ва II гуруҳ ногиронлиги бўлган шахслар меҳнатга ўз хоҳишларига кўра жалб этиладилар.
Маҳкума аёллар ҳомиладорлик ва туғиш муносабати билан қонунчиликда белгиланган муддатга ишдан озод қилинадилар.
Меҳнат тўғрисидаги қонунчиликда бажариш тақиқланган ишларда аёл ва вояга етмаган маҳкумлар меҳнатидан фойдаланишга йўл қўйилмайди.
Бундан ташқари, мажбурий жамоат ишлари тариқасидаги жазо, Ахлоқ тузатиш ишлари тариқасидаги жазо ва интизомий қисмга жўнатиш тариқасидаги жазо қўлланилган маҳкумлар ҳам қонунчиликда белгиланган тартибда меҳнатга жалб этилганда мажбурий меҳнат ҳисобланмайди. 
ХАЛҚАРО СТАНДАРТЛАР
Бирлашган Миллатлар Ташкилоти инсоннинг асосий ҳуқуқларига, шахснинг қадр-қимматига, эркак ва аёлнинг тенг ҳуқуқлилигига, ўз эътиқодларини тасдиқлаганликлари ҳамда янада кенгроқ эркинликда ижтимоий тараққиёт ва турмуш шароитларини яхшилашга кўмаклашишга аҳд қилганликларини эътиборга олади. Инсон ҳуқуқлари умумжаҳон декларациясининг 23-моддасида “Ҳар бир инсон меҳнат қилиш, ишни эркин танлаш, адолатли ва қулай иш шароитига эга бўлиш ва ишсизликдан ҳимоя қилиниш ҳуқуқига эга”, деб белгилангани меҳнат эркинлиги принцип эканлигига ишорадир. Миллий қонунчиликда меҳнат эркинлиги принципи кафолатланиши ва унга риоя этилиши халқаро ҳужжатларнинг асосий мақсади сифатида белгиланган.
БМТнинг “Инсон ҳуқуқлари умумжаҳон декларацияси”нинг 4-моддасида: “Ҳеч ким қулликда ёки эрксиз ҳолатда сақланиши мумкин эмас”, деб белгиланган. БМТнинг 1966 йил 19 декабрдаги “Фуқаролик ва сиёсий ҳуқуқлар тўғрисидаги халқаро пактнинг 8-моддасига кўра: “Ҳеч ким мажбурий ёки шарт бўлмаган меҳнатга мажбур қилинмаслиги лозим”. 
Халқаро меҳнат ташкилотининг қуйидаги ҳужжатларини мажбурий меҳнатга тегишлича тушунчалар берилган:
Мажбурий меҳнат тўғрисидаги 1930 йил 28 июндаги 29-конвенция (Ўзбекистон 1997 йил 30 августда ратификация қилган); 
Мажбурий меҳнатни тугатиш  тўғрисидаги 1957 йил 25 июндаги 105-конвенция  (Ўзбекистон 1997 йил 30 августда ратификация қилган);
“Мажбурий меҳнат тўғрисида”ги 1930 йилдаги 29-сонли конвенцияга 2014 йил 11 июндаги қўшимча баённома (Ўзбекистон 2019 йил 25 июнда ратификация қилган).

МИЛЛИЙ ҚОНУНЧИЛИК
Ўзбекистон Республикаси Конституциясининг 20-моддасида инсоннинг Конституция ва қонунларда мустаҳкамлаб қўйилган ҳуқуқ ва эркинликлари дахлсиздир ҳамда улардан суд қарорисиз маҳрум этишга ёки уларни чеклаб қўйишга ҳеч ким ҳақли эмаслиги, инсоннинг ҳуқуқ ва эркинликлари бевосита амал қилиши белгиланган. 
Вазирлар Маҳкамасининг 2018 йил 10 майдаги  “Ўзбекистон Республикасида мажбурий меҳнатга барҳам беришга доир қўшимча чора-тадбирлар тўғрисида”ги 349-сон қарорида ҳам Ўзбекистонда мажбурий меҳнатнинг олдини олиш ва унга барҳам бериш чора-тадбирлар белгиланган.
Мазкур қарорнинг 2-бандида:
а) давлат органлари ва бошқа ташкилотлар томонидан ҳашарлар қуйидаги шартларга қатъий риоя этилган ҳолда фақат ихтиёрий тарзда ташкил этиш ва ўтказиш:
умумхалқ ҳашарини ўтказиш тўғрисида фақат Ўзбекистон Республикаси Президентининг тегишли ҳужжати ёки Ўзбекистон Республикаси Вазирлар Маҳкамасининг қарори мавжуд бўлиши;
ҳашарлар унда иштирок этадиган шахслар меҳнат қиладиган тегишли ташкилот ҳудудида меҳнатни муҳофаза қилиш ва хавфсизлик нормаларига қатъий риоя этилган ҳолда ўтказиш;
ҳашарлар доирасида барча бошқа турдаги жамоат ишлари, шу жумладан қурилиш-таъмирлаш ва қишлоқ хўжалиги ишларига мажбурий жалб этишга қатъий йўл қўйилмаган ҳолда ободонлаштириш, кўкаламзорлаштириш, иш ўринларини тартибга келтириш ишлари амалга ошириш;
б) фуқароларнинг ўзини-ўзи бошқариш органлари фақат тегишли маҳалла ҳудудида ободонлаштириш ва кўкаламзорлаштириш, болалар ва спорт майдонларини жиҳозлаш, моддий-маданий мерос объектларини зарур ҳолатда сақлаш, қабристонларни қуриш, реконструкция қилиш, таъмирлаш ҳамда зарур ҳолатда сақлаш ишларида аҳолининг ихтиёрий иштирок этишини ташкил этиш белгиланган.
Шунингдек, қарор билан  автомобиль йўллари, ҳаракатланиш тиғиз бўлган кўчалар, сув объектлари, қирғоқбўйи ҳудудлар ва зоналар, қурилиш майдонлари, бино ва иншоотлар томлари, хавфли ишлаб чиқариш объектлари, шунингдек, инсонларнинг ҳаётига ёки соғлиғига хавф туғилиши юзага келиши мумкин бўлган бошқа жойларда ихтиёрий ташаббус билан ҳашарлар ва бошқа ишларни ўтказиш тақиқланди.

6-модда. Меҳнат соҳасидаги ижтимоий шериклик принципи
Меҳнат соҳасидаги ижтимоий шериклик принципи ходимларнинг, улар вакилларининг, иш берувчиларнинг, улар вакилларининг, шунингдек давлат органларининг ижтимоий-меҳнат муносабатларини тартибга солиш масалалари юзасидан ходимларнинг, иш берувчиларнинг ва давлатнинг манфаатларини мувофиқлаштиришни таъминлашга қаратилган ҳамкорлигидан иборатдир.
Меҳнат соҳасидаги ижтимоий шериклик принципига асосланган ҳолда меҳнат тўғрисидаги қонунчилик:
якка тартибдаги меҳнатга оид муносабатларни ҳамда улар билан бевосита боғлиқ бўлган ижтимоий муносабатларни тартибга солиш масалалари юзасидан ходимларнинг ва иш берувчиларнинг манфаатларини мувофиқлаштириш мақсадида меҳнат соҳасидаги икки томонлама (ходимлар, уларнинг вакиллари ва иш берувчилар, уларнинг вакиллари ўртасидаги) ва уч томонлама (ходимларнинг, иш берувчиларнинг вакиллари ва ижро этувчи ҳокимият органлари ўртасидаги) ҳамкорликни амалга ошириш учун зарур шарт-шароитлар яратади;
ходимларнинг ва иш берувчиларнинг вакилликни таъминлаш ҳамда ўз манфаатларини ҳимоя қилиш учун бирлашишга бўлган ҳуқуқини кафолатлайди;
ходимлар ва иш берувчилар вакилларининг жамоавий музокаралар олиб боришга, жамоа келишувларини ҳамда жамоа шартномасини тузишга бўлган ҳуқуқини мустаҳкамлайди;
иш берувчи томонидан бошланғич касаба уюшмаси ташкилотининг сайлаб қўйиладиган органи (касаба уюшмаси қўмитаси, касаба уюшмасининг ташкилотчиси ёки касаба уюшмаси гуруҳининг ташкилотчиси) ёки ходимларнинг бошқа вакиллик органи (бундан буён матнда касаба уюшмаси қўмитаси деб юритилади) билан келишган ҳолда қандай ички ҳужжатлар қабул қилиниши мумкинлигини белгилайди;
меҳнат низоларини ҳал қилишда (тартибга солишда) ходимларнинг ва иш берувчиларнинг вакиллари иштирокини назарда тутади;
ходимларнинг ва иш берувчиларнинг меҳнат соҳасидаги манфаатлари мувозанатини таъминлашга қаратилган бошқа чора-тадбирларни мустаҳкамлайди.
ШАРҲ:
1. Шарҳланаётган мазкур моддада меҳнат соҳасидаги ижтимоий шериклик принципи билан тартибга солинадиган масалалар юзасидан ходимларнинг, иш берувчиларнинг ва давлатнинг манфаатларини мувофиқлаштиришни таъминлашга қаратилган ҳамкорлик ҳақидаги фикрлар баён қилинган. 
Ушбу моддада уч томонлама манфаатлар мувозанати (трипартизм) тартибга солинган. МКнинг II бўлимида кўрсатилган барча нормалар ва тавсиялар ушбу принципга асосланади.
Меҳнат соҳасидаги ижтимоий шериклик тизимида учта асосий томон иштирок этади ва уларнинг ҳар бири ўз мақсадига эга.
Ходимларнинг ва уларнинг вакиллари - касаба уюшмаларининг асосий мақсади муносиб меҳнат: адолатли иш ҳақи, хавфсиз меҳнат шароити ва ижтимоий кафолатлар олиш бўлса, иш берувчилар ва уларнинг вакилларининг мақсади ишлаб чиқариш самарадорлигини ошириш, фойда кўриш ва меҳнат интизомини сақлаш ҳисобланади.
Учинчи томон бўлган давлатнинг (давлат органларининг) мақсади  меҳнат бозорини тартибга солиш, ишсизликни камайтириш ва қонун устуворлигини таъминлаш кабилар киради.
Ходимларнинг вакиллари деганда МКнинг 42-моддасига кўра ташкилотда ёки жисмоний шахс бўлган иш берувчида ходимларнинг вакиллигини ҳамда уларнинг ҳуқуқлари ва манфаатларини ҳимоя қилишни бошланғич даражада касаба уюшмаси қўмитаси амалга ошириши тушунилади.
Бундан ташқари, ходимлар вакиллигини, уларнинг ҳуқуқ ва манфаатларини ҳимоя қилишни қуйидагилар амалга оширади:
ҳудудий ва тармоқ даражаларида — тегишли касаба уюшмалари, уларнинг бирлашмалари ва бўлинмалари;
республика даражасида — республика касаба уюшмалари бирлашмалари.
Иш берувчиларнинг вакиллари деганда МКнинг 46-моддасига кўра иш берувчининг вакиллигини ҳамда уларнинг ҳуқуқ ва манфаатларини бошланғич даражада ифода этиш ва ҳимоя қилишни ташкилот раҳбари, жисмоний шахс бўлган иш берувчи ёки улар ваколат берган шахслар МКга, қонунчиликка ва меҳнат ҳақидаги бошқа ҳуқуқий ҳужжатларга, иш берувчининг таъсис ҳужжатларига мувофиқ амалга ошириши тушунилади.
Ҳудудий, тармоқ ва республика даражасида иш берувчиларнинг вакиллигини ҳамда уларнинг ҳуқуқ ва манфаатларини ифода этиш ҳамда ҳимоя қилишни тегишинча иш берувчиларнинг ҳудудий, тармоқ ва республика бирлашмалари амалга оширади. 
Давлат органларининг ижтимоий-меҳнат муносабатларини тартибга солиш масалалари Вазирлар Маҳкамасининг 2019 йил 3 июлдаги 553-сон “Ижтимоий-меҳнат масалалари бўйича уч томонлама комиссиялар тўғрисида”ги қарори ва ушбу қарор билан тасдиқланган “Ижтимоий-меҳнат масалалари бўйича уч томонлама комиссиялар тўғрисида”ги низомда кўрсатилган. 
Шунингдек ушбу Қарор билан Ижтимоий-меҳнат масалалари бўйича республика уч томонлама комиссиясининг таркиби ҳам тасдиқланган. 
Уч томон манфаатларни мувофиқлаштириш деганда меҳнат муносабатларида кўпинча зиддиятлар юзага келади. Масалан, иш берувчи харажатни камайтиришни хоҳлайди, ходим эса маошни оширишни. Мувофиқлаштириш бу икки томонга ҳам мақбул бўлган келишувга эришишдир. Бунда давлат мувофиқлаштирувчи вазифасини бажаради.
2.1. Шарҳланаётган модданинг иккинчи қисмида меҳнат соҳасидаги ижтимоий шериклик принципига асосланган ҳолда меҳнат тўғрисидаги қонунчиликнинг мақсади кўрсатилган.
Касаба уюшмалари ва иш берувчилар, уларнинг бирлашмалари (иттифоқлари, уюшмалари), давлат органлари ўртасидаги ижтимоий шериклик тенг ҳуқуқлилик, вакилларнинг ваколатлилиги, тарафларнинг манфаатларини ҳурмат қилиш ва ҳисобга олиш, мажбуриятларни қабул қилишнинг ихтиёрийлиги принциплари асосида қурилади.
2.2. Меҳнат соҳасидаги икки томонлама (ходимлар, уларнинг вакиллари ва иш берувчилар, уларнинг вакиллари ўртасидаги) ҳамкорлик ташкилотларда амалга оширилади ва бошланғич даражадаги ижтимоий шериклик икки томонлама хусусиятга эга. Меҳнат жамоаси ва иш берувчи бошланғич даражадаги ижтимоий шериклик тарафларидир.
Тармоқ ва ҳудудий даражалардаги ижтимоий шериклик икки томонлама ёки уч томонлама хусусиятга эга. Ходимлар ва иш берувчиларнинг тегишли бирлашмалари тармоқ ва ҳудудий даражадаги икки томонлама ижтимоий шериклик тарафларидир. Ҳудудий даражадаги уч томонлама ижтимоий шерикликда ходимлар ва иш берувчилар ҳудудий бирлашмаларининг таклифига кўра маҳаллий ижро этувчи ҳокимият органлари ва бошқа манфаатдор давлат органлари иштирок этади. Тармоқ даражасидаги уч томонлама ижтимоий шерикликда ходимларнинг ва иш берувчиларнинг тармоқ бирлашмалари таклифига кўра тегишли тармоқдаги давлат бошқаруви органлари иштирок этади. Ўзбекистон Республикаси Камбағалликни қисқартириш ва бандлик вазирлиги тегишли тармоқдаги давлат бошқаруви органлари иш берувчилар сифатида иштирок этадиган ҳолларда тармоқ даражасидаги уч томонлама ижтимоий шерикликда иштирок этади.
Республика даражасидаги ижтимоий шериклик уч томонлама хусусиятга эга. Ходимлар ва иш берувчиларнинг республика бирлашмалари ҳамда Ўзбекистон Республикаси Вазирлар Маҳкамаси, манфаатдор вазирликлар ва идоралар республика даражасидаги ижтимоий шериклик тарафларидир (МК 39-модда шарҳига қаранг).
Ходимларнинг ва иш берувчиларнинг манфаатларини мувофиқлаштириш мақсадида меҳнат соҳасидаги икки томонлама ва уч томонлама ҳамкорликни амалга ошириш учун меҳнат тўғрисидаги қонунчилик зарур шарт-шароитлар яратади.
Зарур шарт-шароитлар яратади деганда барча меҳнат тўғрисидаги қонунчиликда барча томонларнинг манфаатларини инобатга олган ҳолда  маслаҳатлашувлар, муҳокамаларда ва ҳуқуқий нормаларни белгилашда тенг имкониятлар яратиш тушунилади. 
2.3. Ходимларнинг ёки иш берувчилар ўз вакилликларига эга бўлиш ва ўз манфаатларини ҳимоя қилиш учун бирлашишга бўлган ҳуқуқи мавжуд. Меҳнат тўғрисидаги қонунчилик ушбу ҳуқуқларни кафолатлайди.
Битта ходимнинг ўзи иш берувчи (ташкилот) олдида иқтисодий жиҳатдан заиф томон ҳисобланади. Ходим ўз ҳуқуқини ёлғиз ҳимоя қилиши қийин. Шу сабабли, қонун ходимларга бирлашиш (масалан, касаба уюшмаларига аъзо бўлиш ёки уларни тузиш) ҳуқуқини беради.
Иш берувчилар учун ҳам улар ҳам ўз манфаатларини ҳимоя қилиш учун иш берувчилар бирлашмаларига (масалан, Савдо-саноат палатаси ёки Иш берувчилар конфедерациялари) бирлашиш ҳуқуқига эга.
Ушбу хатбошида "кафолатлайди" сўзи ишлатилгани бежиз эмас.  Яъни, иш берувчи ходимга "агар касаба уюшмасига аъзо бўлсанг, ишдан бўшатаман" ёки "бизда касаба уюшмаси тузиш мумкин эмас" деб шарт қўя олмайди. Бу қонунбузарлик ҳисобланади ва бунинг учун маъмурий жавобгарлик белгиланган.
Бирлашмаларнинг асосий мақсади — вакиллик. Яъни, минглаб ходимлар номидан битта ташкилот (касаба уюшмаси) фаолият олиб боради. Бу музокаралар жараёнини тизимли ва самарали қилади.
Иш берувчи ҳар бир ходим билан алоҳида келишиб ўтирмайди, балки ходимларнинг вакили билан мулоқот қилади.
МИСОЛ
Жамоавий талаб қўйиши мумкин, яъни иш ҳақини ошириш ёки меҳнат шароитларини яхшилаш бўйича.
Шунда ушбу масалада иш берувчи барча ходимлар билан алоҳида музокара ўтказмасдан, ходимларнинг вакили бўлган касаба уюшмаси қўмитаси билан музокаралар ўтказади. 

2.4. Меҳнат кодексининг 60-моддаси биринчи қисмига кўра Ижтимоий шерикликнинг ҳар қандай тарафи жамоавий музокаралар ташаббускори бўлиши мумкин.
Жамоа музокараларни олиб бориш тартиби ва шартлари МК 7-бобида тартибга солинган бўлиб, ушбу бобга тегишли шарҳда батафсил маълумотлар берилган.
Ўзбекистон Республикасининг “Касаба уюшмалари тўғрисида”ги Қонунининг 29-моддасига кўра касаба уюшмалари, уларнинг бирлашмалари, бўлинмалари ва бошланғич касаба уюшмалари ташкилотлари манфаатлари улар томонидан ифода этилаётган ходимлар номидан жамоа музокараларини олиб боришга, жамоа шартномалари ва келишувларини тузишга бўлган устувор ҳуқуққа эгадир.
Иш берувчининг вакили бўлган шахсларнинг ходимлар номидан жамоа музокараларини олиб бориши ҳамда жамоа шартномалари ва келишувларини тузиши тақиқланади.
2.5. Шу билан бирга меҳнат тўғрисидаги қонунчилик иш берувчи томонидан бошланғич касаба уюшмаси ташкилотининг сайлаб қўйиладиган органи (касаба уюшмаси қўмитаси, касаба уюшмасининг ташкилотчиси ёки касаба уюшмаси гуруҳининг ташкилотчиси) ёки ходимларнинг бошқа вакиллик органи  билан келишган ҳолда қандай ички ҳужжатлар қабул қилиниши мумкинлигини белгилайди. 
Ушбу шарҳланаётган модданинг иккинчи қисми бешинчи хатбошида бошланғич касаба уюшмаси ташкилотининг сайлаб қўйиладиган органи касаба уюшмаси қўмитаси, касаба уюшмасининг ташкилотчиси ёки касаба уюшмаси гуруҳининг ташкилотчиси бўлиши мумкинлиги ва МК матнида касаба уюшмаси қўмитаси ушбу касаба уюшмаси ташкилотининг сайлаб қўйиладиган органи касаба уюшмаси қўмитаси деб юритилиши белгиланмоқда. 
МКнинг 12-моддасида меҳнат ҳақидаги бошқа ҳуқуқий ҳужжатларнинг турлари кўрсатилган бўлиб, унга кўра ички ҳужжатлар ҳам 2 хил эканлиги белгиланган, яъни иш берувчи томонидан касаба уюшмаси қўмитаси билан келишувга кўра қабул қилинадиган ички ҳужжатлар ва иш берувчи ўз ваколатлари доирасида якка ўзи қабул қиладиган якка тартибдаги ҳуқуқий ҳужжатлар ҳисобланувчи ички ҳужжатларга бўлинади.
Шу асосларга кўра МКнинг турли моддаларида ташкилотда айрим нормаларни касаба уюшмаси билан келишувга кўра қабул қилинган ҳужжатларда  белгилаш мумкинлиги кўрсатилган.
МИСОЛ
МКнинг 252-моддаси олтинчи қисмида мукофотлаш, иш ҳақи асосий қисмига доир қўшимча тўловлар ва устамалар, бошқа рағбатлантирувчи тўловлар тизимлари иш берувчи томонидан касаба уюшмаси қўмитаси билан келишувга кўра белгиланиши кўрсатилган.
Вазирлар Маҳкамасининг 2012 йил 18 октябрдаги 297-сон қарори билан тасдиқланган “Ўриндошлик асосида ҳамда бир неча касбда ва лавозимда ишлаш тартиби тўғрисида”ги низомнинг 24-бандида касблар ва лавозимларда бир неча касб ва лавозим асосида ишлаганлик, хизмат кўрсатиш зонасини кенгайтирганлик, ишлар ҳажмини кўпайтирганлик учун ходимларга қўшимча ҳақ тўлаш миқдори, агар жамоавий шартномада ёхуд иш берувчи томонидан касаба уюшма қўмитаси ёки ходимларнинг бошқа вакиллик органи билан келишган ҳолда қабул қилинган бошқа ички ҳужжатда ўзгача тартиб назарда тутилмаган бўлса, томонларнинг келишуви бўйича белгиланади.
 

2.6. Меҳнат тўғрисидаги қонунчилик меҳнат низоларини ҳал қилишда (тартибга солишда) ходимларнинг ва иш берувчиларнинг вакиллари иштирокини назарда тутади.
Жумладан, МКнинг 547-моддаси учинчи қисмига кўра меҳнат низолари бўйича комиссиялар иш берувчи ва касаба уюшмаси қўмитаси томонидан ҳар бир тарафдан вакиллар сони тенг бўлган ҳолда, тенг ҳуқуқлилик асосида тузилади (ушбу модда шарҳига қаранг).
2.7. Меҳнат тўғрисидаги қонунчилик ходимларнинг ва иш берувчиларнинг меҳнат соҳасидаги манфаатлари мувозанатини таъминлашга қаратилган бошқа чора-тадбирларни мустаҳкамлайди.
Ўзбекистон Республикасининг 2014 йил 25 сентябрь “Ижтимоий шериклик тўғрисида”ги қонуни ҳам ўзида меҳнат соҳасидаги ижтимоий шерикликка оид қоидаларни мужассамлаштирган. Хусусан, мазкур Қонуннинг мақсади ижтимоий шериклик соҳасидаги муносабатларни тартибга солишдан иборат. Қонунда белгиланишича давлат органлари, нодавлат нотижорат ташкилотлари ва фуқаролик жамиятининг бошқа институтлари ижтимоий шериклик субъектларидир.
Қонуннинг 5-моддасига кўра ижтимоий шериклик аҳолини ижтимоий муҳофаза қилиш, қўллаб-қувватлаш ва унинг ижтимоий фаоллигини ошириш, аҳолининг бандлигини таъминлаш соҳаларида ҳам амалга оширилиши мумкин.
Ўзбекистон Республикаси Вазирлар Маҳкамасининг 2019 йил 3 июлдаги “Ижтимоий-меҳнат масалалари бўйича уч томонлама комиссиялар тўғрисида”ги 553-сон қарори қабул қилинишини ҳам чора-тадбирлардан бири сифатида мисол қилиш мумкин.
Ижтимоий шериклик меҳнат соҳасининг асосий томонлари бўлган ходим ва иш берувчи ўртасидаги ўзаро муносабатларнинг муҳим таркибий қисми бўлиб, унинг таъминланиши иш берувчи ва ходим ўртасидаги муносабатларни барқарорлаштиришга хизмат қилади.

7-модда. Меҳнат ҳуқуқлари таъминланишининг ва меҳнат мажбуриятлари бажарилишининг кафолатланганлиги принципи
Меҳнат тўғрисидаги қонунчилик қуйидагиларни таъминлайдиган воситалар ва усуллар мажмуини мустаҳкамлайди:
ходимларнинг ва иш берувчиларнинг меҳнат тўғрисидаги қонунчиликда ҳамда меҳнат ҳақидаги бошқа ҳуқуқий ҳужжатларда, шунингдек меҳнат шартномасида белгиланган меҳнат соҳасидаги ҳуқуқлари амалга оширилишини;
меҳнат тўғрисидаги қонунчиликда ҳамда меҳнат ҳақидаги бошқа ҳуқуқий ҳужжатларда, шунингдек меҳнат шартномасида белгиланган мажбуриятларнинг иш берувчилар ва ходимлар томонидан бажарилишини;
ходимлар ва иш берувчиларнинг меҳнат ҳуқуқлари ҳимоя қилинишини ҳамда бузилган ҳуқуқлари тикланишини;
ходимларнинг меҳнат ҳуқуқлари, меҳнат тўғрисидаги қонунчилик бузилганлиги учун иш берувчининг жавобгарлигини, шунингдек ўз меҳнат мажбуриятларини бузганлиги учун ходимнинг жавобгарлигини.
ШАРҲ:
1.1. Мазкур моддада меҳнат ҳуқуқлари таъминланишининг ва меҳнат мажбуриятлари бажарилишининг кафолатланганлиги принципи тушунтирилган. Ушбу принцип масъулият ва кафолатни белгилайди. 
1.2. Меҳнат тўғрисидаги қонунчилик ходим ва иш берувчига муайян ҳуқуқларни беради (масалан, ходимнинг дам олиш ҳуқуқи, иш берувчининг иш натижасини талаб қилиш ҳуқуқи). Лекин ҳуқуқнинг борлиги етарли эмас, меҳнат ҳуқуқлари таъминланиши керак.  
Давлат бу ҳуқуқларни амалга ошириш учун механизмлар яратади. Масалан, дам олиш ҳуқуқини таъминлаш учун иш вақтининг чегараси (ҳафтасига 40 соат) белгиланган. Иш берувчи ходимни бундан ортиқ ишлатса, бу қонун бузилиши ҳисобланади. Қонунни бузган шахсларга нисбатан жавобгарликларни белгилайди ва жавобгарликка тортади. 
Меҳнат тўғрисидаги қонунчилик ҳақида МКнинг 10-моддасида ҳамда меҳнат ҳақидаги бошқа ҳуқуқий ҳужжатлар МКнинг 12-моддасида кўрсатилган.
1.3. Қонунчилик ҳар икки томонни ҳам ўз зиммасидаги мажбуриятларни бажаришга мажбурлайди. Масалан, иш ҳақи кечиктирилса, давлат уни мажбурий тартибда ундириб бериш чораларини кўради.
Ходим ўз ҳуқуқини ҳимоя қилиш учун Давлат меҳнат инспекциясига, касаба уюшмасига, судга ёки бошқа ваколатли давлат органларига мурожаат қилиши мумкин (МК 559-модда шарҳига қаранг).
Агар ходим ноқонуний ишдан бўшатилган бўлса, суд уни нафақат ишга тиклайди, балки мажбурий прогул (ишламаган) кунлари учун иш ҳақини ҳам ундириб беради. Бу бузилган ҳуқуқни тиклашнинг ёрқин мисолидир.
1.4. Жавобгарликнинг муқаррарлиги бу интизом ва қонун устуворлигини таъминлайди. Жавобгарлик икки томон учун ҳам амал қилади:
Иш берувчининг жавобгарлиги меҳнат қонунчилигини бузганда вужудга келади (масалан, дам олиш куни ишлатса-ю, ҳақини тўламаса) — маъмурий жарима тортилади.
Ходимнинг соғлиғига зиён етказса — моддий зарарни қоплаб беради.
Ходимнинг жавобгарлиги интизомий ёки моддий бўлиши мумкин.

Ушбу ва бошқа шунга ўхшаш халқаро қоидалар меҳнат ҳуқуқлари ва мажбуриятлари билан боғлиқ хатти-ҳаракатлар кўламини белгилаб олиш, уни миллий қонунчиликда ўрнатиш имконини беради. Шунга кўра, мазкур моддада кўрсатилган мазкур принцип меҳнат ҳуқуқлари таъминланишининг ва меҳнат мажбуриятлари бажарилишининг кафолатларини кўрсатади.

8-модда. Ходимнинг ҳуқуқий ҳолати ёмонлашишига йўл қўйилмаслиги принципи
Ҳар қандай норматив-ҳуқуқий ҳужжат ходимнинг ҳуқуқий ҳолатини юқорироқ юридик кучга эга бўлган норматив-ҳуқуқий ҳужжатга нисбатан ёмонлаштирмаслиги керак.
Ҳеч бир ички ҳужжат, иш берувчининг якка тартибдаги ҳуқуқий ҳужжати ходимнинг ҳуқуқий ҳолатини норматив-ҳуқуқий ҳужжатларга нисбатан ёмонлаштириши мумкин эмас.
ШАРҲ:
1. Мазкур модда ходимнинг ҳуқуқий ҳолати ёмонлашишига йўл қўйилмаслигига оид қоидаларни белгилайди. Ҳуқуқ назариясига кўра норматив-ҳуқуқий ҳужжатлар иерархияга (устуворликка) эга бўлиши лозим. Ҳар бир норматив-ҳуқуқий ҳужжат ҳаракат доираси ва таъсирига кўра юридик кучга эга. 
Ўзбекистон Республикасининг “Норматив-ҳуқуқий ҳужжатлар тўғрисида”ги Қонунининг 6-моддасига кўра норматив-ҳуқуқий ҳужжатларнинг турлари қуйидагилардан иборат:
Ўзбекистон Республикасининг Конституцияси;
Ўзбекистон Республикасининг қонунлари;
Ўзбекистон Республикаси Олий Мажлиси палаталарининг қарорлари;
Ўзбекистон Республикаси Президентининг фармонлари ва қарорлари;
Ўзбекистон Республикаси Вазирлар Маҳкамасининг қарорлари;
вазирликлар ва идораларнинг буйруқлари ҳамда қарорлари;
маҳаллий давлат ҳокимияти органларининг қарорлари.
Масалан, Конституция кодексдан, кодекс қонундан, қонун фармондан, фармон қарордан юқори туради. Қабул қилинадиган ҳар қандай норматив-ҳуқуқий ҳужжат ёки меҳнат ҳақидаги бошқа ҳуқуқий ҳужжат (жамоа келишувлари, жамоа шартномалари, иш берувчи томонидан касаба уюшмаси қўмитаси билан келишувга кўра қабул қилинадиган ички ҳужжатлар ва бошқалар) ўзидан юқори турувчи ҳужжатга асосланиши ва унга мувофиқ бўлиши лозим. Шунинг учун ҳам, Ўзбекистон Республикаси Конституциясининг 15-моддасида “Ўзбекистон Республикасида Ўзбекистон Республикаси Конституцияси ва қонунларининг устунлиги сўзсиз тан олинади. Ўзбекистон Республикаси Конституцияси мамлакатнинг бутун ҳудудида олий юридик кучга эга, тўғридан-тўғри амал қилади ва ягона ҳуқуқий маконнинг асосини ташкил этади. Ўзбекистон Республикасининг халқаро шартномалари халқаро ҳуқуқнинг умумэътироф этилган принцип ва нормалари билан бир қаторда Ўзбекистон Республикаси ҳуқуқий тизимининг таркибий қисмидир”, деб қатъий белгилаб қўйилган.
Шарҳланаётган модданинг биринчи қисми талаби бўйича ҳар қандай норматив-ҳуқуқий ҳужжат ходимнинг ҳуқуқий ҳолатини юқорироқ юридик кучга эга бўлган норматив-ҳуқуқий ҳужжатга нисбатан ёмонлаштирмаслиги керак. Бу норма асосан норматив-ҳуқуқий ҳужжат лойиҳаларини ишлаб чиқиш, келишиш ва тасдиқлаш ваколатига эга бўлган давлат органлари ва бошқа ташкилотларга тегишли.
МИСОЛ
МКнинг 404-моддасида аёлга туғруққача етмиш календарь кун ҳамда туғруқдан кейин эллик олти календарь кун (туғиш қийин кечган ёхуд икки ёки ундан ортиқ бола туғилган тақдирда етмиш календарь кун) ҳомиладорлик ва туғиш таътили берилиб, қонунчиликда белгиланган, лекин ўртача ойлик иш ҳақининг етмиш беш фоизидан кам бўлмаган миқдорда нафақа тўланиши белгиланган.
Демак, қонуности ҳужжатларида (Ўзбекистон Республикаси Олий Мажлиси палаталарининг қарорлари. Ўзбекистон Республикаси Президентининг фармонлари ва қарорлари, Ўзбекистон Республикаси Вазирлар Маҳкамасининг қарорлари, вазирликлар ва идораларнинг буйруқлари ҳамда қарорлари, маҳаллий давлат ҳокимияти органларининг қарорларида) ҳомиладорлик ва туғиш таътили учун нафақанинг миқдори  ўртача ойлик иш ҳақининг етмиш беш фоизидан кам бўлмаслиги керак.  

2. МКнинг 12-моддасида кўрсатилган ҳеч бир ички ҳужжат, иш берувчининг якка тартибдаги ҳуқуқий ҳужжати ходимнинг ҳуқуқий ҳолатини норматив-ҳуқуқий ҳужжатларга нисбатан ёмонлаштириши мумкин эмас.
Бундай ҳолларда қабул қилинган ҳужжат белгиланган тартида бекор қилиниши ёки унга тегишли ўзгартириш ҳамда тўлдиришлар киритилиши талаб этилади.
МИСОЛ
Корхона ички меҳнат тартиб қоидаларида ходимнинг бир ҳафтада нормал иш вақти давомийлигини 42 соат этиб бегилаш мумкин эмас.
Бу МКнинг 142-моддаси талабларига зид ва ходимнинг ҳолати ёмонлаштирмоқда. Чунки 142-моддада ходим учун иш вақтининг нормал давомийлиги беш кунлик ёки олти кунлик иш ҳафтасида ҳафтасига қирқ соатдан ортиқ бўлиши мумкин эмаслиги белгилаб қўйилган.
Демак, ички меҳнат тартиб қоидаларида ходимнинг бир ҳафтада нормал иш вақти давомийлигини 40 соат ортиқ этиб бегилаш мумкин эмас, лекин камайтириш мумкин, яъни 36 соат этиб белгилаши мумкин.

9-модда. Ушбу Кодексда назарда тутилган муддатларни ҳисоблаш
Ушбу Кодексда, жамоа келишувларида, жамоа шартномасида ёки меҳнат шартномасида белгиланган муддатлар календарь сана билан, йиллар, ойлар, ҳафталар, кунлар ёки соатлар билан ҳисобланадиган вақт даврининг тугаши билан ёхуд юз бериши керак бўлган воқеани кўрсатган ҳолда аниқланади.
Ушбу Кодексда меҳнат ҳуқуқлари ва мажбуриятларининг юзага келиши ёки бекор бўлиши билан боғланадиган муддатларни ҳисоблаш унинг бошланиши белгиланган календарь санадан кейинги кундан эътиборан бошланади.
Йиллар, ойлар, ҳафталар билан ҳисобланадиган муддатлар муддатнинг сўнгги йили, ойи, ҳафтасининг тегишли санасида тугайди.
Агар ойлар билан ҳисобланадиган муддатнинг охири муддатнинг ўтиши бошланган ойга нисбатан кунлари кўпроқ ёки камроқ бўлган ойга тўғри келса, муддат тугайдиган ойнинг охирги куни муддат тугайдиган кун деб ҳисобланади.
Календарь йиллар, ойлар, ҳафталар ёки кунлар билан ҳисобланадиган муддатга ишланмайдиган кунлар ҳам қўшилади.
Агар муддатнинг сўнгги куни ишланмайдиган кунга тўғри келса, ундан кейин келадиган биринчи иш куни муддат тугайдиган кун деб ҳисобланади.
ШАРҲ:
1. Мазкур модда меҳнатга оид муносабатларда муддатларни ҳисоблаш қоидаларини белгилайди. Муддатлар юридик аҳамиятга эга бўлган фактлар бўлиб, уларнинг етиб келиши ёки ўтиб кетишидан ҳуқуқий муносабат иштирокчилари учун муайян ҳуқуқий оқибатлар келиб чиқади. 
Муддатлар деганда календарь вақтнинг соат, кун, ой, йил билан ўлчанадиган муайян бўлаклари назарда тутилади. Белгиланиш усулига кўра муддатлар қуйидаги турларга бўлинади: 
а) қонун билан белгиланган муддатлар; 
б) шартнома билан белгиланадиган муддатлар; 
в) процессуал муддатлар. 
Муддатлар ҳуқуқий оқибатига кўра қуйидаги турларга бўлинади: 
а) бузилган ҳуқуқларни ҳимоя қилиш муддатлари; 
б)ҳуқуқларни тан олиш муддатлари; 
в) ҳуқуқий таъсир чорасини қўллаш муддатлари. Шунингдек, суд томонидан, маъмурий бошқарув органлари томонидан, жамоат ташкилотлари томонидан татбиқ этиладиган муддатлар ҳам ўзаро фарқланади. 
Меҳнат ҳуқуқида бузилган ҳуқуқларни ҳимоя қилиш юзасидан белгиланган муддатлар маъмурий тартиб-таомиллар ёки процессуал қонунчиликда белгиланган.
Муддатларни аниқлаш усуллари:
календарь сана билан, муддат аниқ сана (масалан, 2024 йил 1 январ) билан белгиланади;
вақт даврининг тугаши билан, муддат йиллар, ойлар, ҳафталар, кунлар ёки соатлар билан белгиланган вақт даврининг тугаши билан аниқланади (масалан, 3 ойдан кейин);
юз бериши керак бўлган воқеани кўрсатган ҳолда, муддат муайян воқеа юз бергандан кейин тугайди (масалан, бола парваришлаш таътилида бўлган ходим ишга қайтгунга қадар).
2. Меҳнат ҳуқуқлари ва мажбуриятларининг юзага келиши ёки бекор бўлиши билан боғланадиган муддатларни ҳисоблаш унинг бошланиши белгиланган календарь санадан кейинги кундан эътиборан бошланади. Масалан, 
МИСОЛЛАР
Агар ходим 10 январдан ишга қабул қилинган бўлса, синов муддати 11 январдан бошлаб ҳисобланади.
Ходимга 10 март куни огоҳлантириш берилган бўлса, бир ойлик муддат 11 мартдан бошлаб ҳисобланади. 

Муддат тақвим кунларида ҳисобланади. Дам олиш ва байрам кунлари ҳам муддатга киради. Масалан, 7 кунлик муддат-дам олиш кунларидан қатъи назар кетма-кет ҳисобланади.
Ой билан белгиланган муддат охирги ойнинг шу санасига тўғри келади. Агар, бундай сана мавжуд бўлмаса (масалан, февраль), ойнинг охирги кунида тугайди. Масалан, 31 январдан 1 ой - 28 (ёки 29) февралда тугайди.
Йил билан белгиланган муддат охирги йилнинг шу кунида тугайди. Масалан, 2023 йил 1 июлдан 1 йил - 2024 йил 1 июлда тугайди.
Муддат кейинги иш кунида тугайди. Масалан, агар муддатнинг охирги куни якшанбага тўғри келса, у душанба куни тугайди.
Соат билан белгиланган муддат соатлаб аниқ ҳисобланади. Унинг тугаши белгиланган охирги соат билан боғлиқ.
Меҳнат муносабатларида муддатларни ҳисоблашда ходим ҳуқуқлари кафолатланиши, ноаниқликларга йўл қўйилмаслиги, иш берувчи томонидан суиистеъмол қилинмаслиги асосий мақсад қилиб олинади.
Муддатнинг узрсиз сабабга кўра ўтказиб юборилиши ҳуқуқни ҳимояланмаслигига, огоҳлантирувчи муддатлар ўтказиб юборилгани тақдирда эса айбдор иш берувчига иқтисодий (молиявий) санкция қўлланилишига, бунда айбдор бўлган мансабдор шахсларга эса интизомий ёки маъмурий жазо қўлланилишига, шу туфайли етказилган моддий ва маънавий зарар ўрнини қопланишига сабаб бўлади.
3. Йиллар, ойлар, ҳафталар билан ҳисобланадиган муддатлар муддатнинг сўнгги йили, ойи, ҳафтасининг тегишли санасида тугайди. Масалан, агар ходимга 2 ҳафталик таътил берилган бўлса ва таътил 1 июлдан бошланган бўлса, таътил 15 июлда тугайди.
4. Агар ойлар билан ҳисобланадиган муддатнинг охири муддатнинг ўтиши бошланган ойга нисбатан кунлари кўпроқ ёки камроқ бўлган ойга тўғри келса, муддат тугайдиган ойнинг охирги куни муддат тугайдиган кун деб ҳисобланади. Масалан, агар ходимга 1 ойлик синов муддати берилган бўлса ва у 31 январда ишга қабул қилинган бўлса, синов муддати 28 февралда (ёки кабиса йили бўлса 29 февралда) тугайди.
5. Календарь йиллар, ойлар, ҳафталар ёки кунлар билан ҳисобланадиган муддатга ишланмайдиган кунлар ҳам қўшилади.
Ишланмайдиган кунларга дам олиш кунлари ва ишланмайдиган байрам кунлари киради. 
Дам олиш кунлари шанба ёки/ва якшанба кунлари, агар сменали иш бўлса иш жадвалидаги дам олиш куни бўлади.
Ишланмайдиган байрам кунларига МКнинг 208-моддасида белгиланган.
6. Агар муддатнинг сўнгги куни ишланмайдиган кунга тўғри келса, ундан кейин келадиган биринчи иш куни муддат тугайдиган кун деб ҳисобланади. Масалан, агар ходимга 10 кунлик таътил берилган бўлса ва таътилнинг охирги куни дам олиш кунига тўғри келса, таътил дам олиш кунидан кейинги биринчи иш кунида тугайди.
МИСОЛЛАР:
Меҳнат шартномаси 2023 йил 15 майда тузилган ва 1 йил муддатга мўлжалланган бўлса, шартнома 2024 йил 15 майда тугайди.
Агар ходим 28 февралда ишга қабул қилинган бўлса ва унга 1 ойлик синов муддати берилган бўлса, синов муддати 28 мартда тугайди.

Ушбу модда меҳнат муносабатларида муддатларни ҳисоблашнинг аниқ ва бир хил тартибини белгилайди.
Ушбу қоиданинг тўғри қўлланилиши ходимлар ва иш берувчилар ўртасидаги низоларнинг олдини олишга ёрдам беради.

2-боб. Меҳнат тўғрисидаги қонунчилик ва меҳнат ҳақидаги бошқа ҳуқуқий ҳужжатлар
10-модда. Меҳнат тўғрисидаги қонунчилик
Меҳнат тўғрисидаги қонунчилик ушбу Кодексдан ҳамда якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни тартибга солувчи бошқа қонунчилик ҳужжатларидан иборатдир.
Агар Ўзбекистон Республикасининг халқаро шартномасида ходимлар учун Ўзбекистон Республикасининг меҳнат тўғрисидаги қонунчилигига ёки меҳнат ҳақидаги бошқа ҳуқуқий ҳужжатларга нисбатан имтиёзлироқ қоидалар белгиланган бўлса, халқаро шартнома қоидалари қўлланилади.
Ўзбекистон Республикаси халқаро шартномаларининг қоидалари меҳнатга оид якка тартибдаги муносабатлар ва улар билан бевосита боғлиқ бўлган ижтимоий муносабатлар Ўзбекистон Республикасининг меҳнат тўғрисидаги қонунчилигида тўғридан-тўғри тартибга солинмаган ҳолларда ҳам қўлланилади.
ШАРҲ:
1. Шарҳланаётган модданинг биринчи қисмида МКда меҳнат тўғрисидаги қонунчилик ҳужжатлари деганда айнан қайси ҳужжатлар назарда тутилганлиги белгилаб қўйилган. МКнинг бошқа моддаларида  меҳнат тўғрисидаги қонунчилик ҳужжатлари деган жумла кўп ишлатилган. Демак ушбу жумла ишлатилган бўлса, қуйидаги ҳужжатлар назарда тутилган бўлади:
Меҳнат кодекси;
якка тартибдаги меҳнатга оид муносабатларни тартибга солувчи қонунчилик ҳужжатлари (МКнинг 11-моддаси иккинчи қисми шарҳига қаранг);
якка тартибдаги меҳнатга оид муносабатлар билан бевосита боғлиқ бўлган ижтимоий муносабатларни тартибга солувчи қонунчилик ҳужжатлари (МКнинг 11-моддаси иккинчи қисми шарҳига қаранг).
 Ўзбекистон Республикасининг “Норматив-ҳуқуқий ҳужжатлар тўғрисида”ги Қонунининг 7-моддаси биринчи қисмига мувофиқ норматив-ҳуқуқий ҳужжатлар қонунчилик ҳужжатлари бўлиб, улар Ўзбекистон Республикасининг қонунчилигини ташкил этади. Демак, қонунчилик деганда норматив-ҳуқуқий ҳужжатлар тушунилади.
Ушбу Қонуннинг 6-моддасига кўра норматив-ҳуқуқий ҳужжатларнинг (қонунчиликнинг) турлари қуйидагилардан иборат:
Ўзбекистон Республикасининг Конституцияси;
Ўзбекистон Республикасининг қонунлари;
Ўзбекистон Республикаси Олий Мажлиси палаталарининг қарорлари;
Ўзбекистон Республикаси Президентининг фармонлари ва қарорлари;
Ўзбекистон Республикаси Вазирлар Маҳкамасининг қарорлари;
вазирликлар ва идораларнинг буйруқлари ҳамда қарорлари;
маҳаллий давлат ҳокимияти органларининг қарорлари.
Шунингдек, Ўзбекистон Республикаси қўшилган (ратификация қилган) халқаро шартномалар ҳам меҳнат тўғрисидаги қонунчилик ҳисобланади. Чунки ушбу халқаро ҳужжатлар қонун билан ратификация қилинади.
Айрим қонунчилик ҳужжатларидаги ҳуқуқий нормаларнинг ҳаммаси ҳам якка тартибдаги меҳнатга оид муносабатларни тартибга солмайди, фақат айрим моддалари, қисмлари, бандлари ёки хатбошилари тартибга солиши мумкин. Шундай ҳолатда айнан ушбу моддалари, қисмлари, бандлари ёки хатбошилар меҳнат тўғрисидаги қонунчилик ҳужжати ҳисобланади.
Хусусан, Ўзбекистон Республикаси Конституциясининг 15-моддасида Ўзбекистон Республикасида Ўзбекистон Республикаси Конституцияси ва қонунларининг устунлиги сўзсиз тан олиниши, Конституция мамлакатнинг бутун ҳудудида олий юридик кучга эга эканлиги, тўғридан-тўғри амал қилиши ва ягона ҳуқуқий маконнинг асосини ташкил этиши, Ўзбекистон Республикасининг халқаро шартномалари халқаро ҳуқуқнинг умумэътироф этилган принцип ва нормалари билан бир қаторда Ўзбекистон Республикаси ҳуқуқий тизимининг таркибий қисми эканлиги, Ўзбекистон Республикасининг халқаро шартномасида Ўзбекистон Республикасининг қонунида назарда тутилганидан бошқача қоидалар белгиланган бўлса, Ўзбекистон Республикасининг халқаро шартномаси қоидалари қўлланилиши белгиланган.
2. Шарҳланаётган мазкур модданинг иккинчи қисмида Ўзбекистон Республикасининг халқаро шартномасида ходимлар учун Ўзбекистон Республикасининг меҳнат тўғрисидаги қонунчилигига ёки меҳнат ҳақидаги бошқа ҳуқуқий ҳужжатларга нисбатан имтиёзлироқ қоидалар белгиланган бўлса, халқаро шартнома қоидалари қўлланилиши белгиланган. Бу ҳолатда халқаро шартнома қоидалари устун ҳисобланади.
Масалан, МКда айрим ҳолатларда (масалан, фавқулодда вазиятларда) ходимларни муайян ишларга жалб қилишга рухсат этилган. Бироқ Ўзбекистон Республикаси қўшилган Халқаро меҳнат ташкилотининг  “Мажбурий меҳнат тўғрисида”ги 29-конвенцияси ва “Мажбурий меҳнатни бекор қилиш тўғрисида”ги 105-конвенциясида мажбурий меҳнатга нисбатан янада қатъий чекловлар белгиланган.
3. Шарҳланаётган модданинг учинчи қисми Ўзбекистон ҳуқуқ тизимида халқаро ҳуқуқ устуворлиги тамойилини ифодалайди ва меҳнат муносабатларида юзага келиши мумкин бўлган ҳуқуқий бўшлиқларни тўлдиришга хизмат қилади.
Одатда, халқаро шартномалар (масалан, ХМТ конвенциялари) аввал миллий қонунчиликка (МКга) кўчирилади. Бироқ, ушбу нормага кўра, халқаро шартнома қоидаси Ўзбекистон қонунларида ҳали акс этмаган бўлса-да, у тўғридан-тўғри ҳуқуқий кучга эга.
Бу норма Ўзбекистоннинг халқаро ҳамжамият олдидаги масъулиятини ва ўз фуқароларининг меҳнат ҳуқуқларини энг юқори стандартлар асосида ҳимоя қилиш истагини ифодалайди. 

11-модда. Меҳнат тўғрисидаги қонунчиликнинг амал қилиш соҳаси
Меҳнат тўғрисидаги қонунчиликнинг амал қилиши:
ходим ва иш берувчи ўртасидаги якка тартибдаги меҳнатга оид муносабатларга; 
якка тартибдаги меҳнатга оид муносабатлар билан бевосита боғлиқ бўлган ижтимоий муносабатларга нисбатан татбиқ этилади.
Меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда, меҳнат шартномасида назарда тутилган меҳнат шартларини иш берувчи томонидан таъминлашда ходимнинг меҳнат вазифасини ички меҳнат тартибига бўйсунган ҳолда ҳақ эвазига шахсан бажариши ҳақидаги, ходим билан иш берувчи ўртасидаги келишувга асосланган муносабатлар якка тартибдаги меҳнат муносабатларидир. 
Ходим билан иш берувчи ўртасидаги якка тартибдаги меҳнатга оид муносабатларни ҳақиқатда тартибга соладиган фуқаролик-ҳуқуқий хусусиятга эга шартномалар тузиш тақиқланади. 
Якка тартибдаги меҳнатга оид муносабатлар билан бевосита боғлиқ бўлган ижтимоий муносабатлар жумласига қуйидагилар киради:
ходимни иш берувчида ишга жойлаштиришга оид муносабатлар;
ходимни иш берувчида касбга тайёрлаш, қайта тайёрлаш ва унинг малакасини оширишга оид муносабатлар;
меҳнат соҳасидаги ижтимоий шериклик жараёнида шаклланадиган жамоавий меҳнат муносабатлари;
меҳнат тўғрисидаги қонунчиликка, меҳнатни муҳофаза қилиш қоидаларига ҳамда меҳнат ҳақидаги бошқа ҳуқуқий ҳужжатларга риоя этилиши устидан текширув ва назоратга оид муносабатлар;
меҳнат низоларини кўриб чиқишга оид муносабатлар.
Агар Ўзбекистон Республикасининг қонунларида ёки халқаро шартномасида бошқача қоида назарда тутилмаган бўлса, Ўзбекистон Республикаси ҳудудида меҳнат тўғрисидаги қонунчилик билан белгиланган қоидалар чет эл фуқаролари, фуқаролиги бўлмаган шахслар иштирокидаги, чет эл фуқаролари, фуқаролиги бўлмаган шахслар томонидан ташкил этилган ёки таъсис этилган ташкилотлар ёхуд ушбу фуқаролар, шахслар иштирокидаги, халқаро ташкилотлар ва чет эл юридик шахслари иштирокидаги меҳнатга оид муносабатларга нисбатан татбиқ этилади.
Меҳнат тўғрисидаги қонунчиликнинг амал қилиши Ўзбекистон Республикаси давлат хизматчиларига, шу жумладан Ўзбекистон Республикасининг хориждаги давлат муассасаларига (дипломатик, консуллик муассасаларига ва бошқа муассасаларга) ишга юборилган ходимларга ва муқобил хизматни ўтаётган шахсларга нисбатан қонунларда назарда тутилган ўзига хос хусусиятлар инобатга олинган ҳолда татбиқ этилади.
Давлат фуқаролик хизматчиларининг меҳнатга оид муносабатларига нисбатан меҳнат тўғрисидаги қонунчиликнинг амал қилиши “Давлат фуқаролик хизмати тўғрисида”ги Ўзбекистон Республикаси Қонуни билан тартибга солинмаган қисми бўйича татбиқ этилади.
Контракт бўйича ҳарбий хизматни ўтаётган ҳарбий хизматчиларга, шунингдек ички ишлар ва давлат божхона хизмати органларида, Ўзбекистон Республикаси Давлат хавфсизлик хизматида, Миллий гвардиясида хизмат ўтаётган ҳарбий хизматчиларга (ходимларга) ва уларга тенглаштирилган бошқа шахсларга нисбатан меҳнат тўғрисидаги қонунчиликнинг махсус қонунчиликка зид бўлмаган қисми татбиқ этилади.
Судьяларга нисбатан меҳнат тўғрисидаги қонунчиликнинг судлар тўғрисидаги қонунчиликда тартибга солинмаган қисми бўйича татбиқ этилади.
Прокуратура органлари ходимларига нисбатан меҳнат тўғрисидаги қонунчиликнинг прокуратура органлари фаолиятини тартибга солувчи қонунчиликка зид бўлмаган қисми татбиқ этилади. 
Қутқарув хизматларининг ва профессионал қутқарув тузилмаларининг меҳнат шартномаси бўйича ишлаётганлар жумласидан бўлган қутқарувчиларининг меҳнатга оид муносабатларига нисбатан меҳнат тўғрисидаги қонунчиликнинг амал қилиши “Қутқарув хизмати ва қутқарувчи мақоми тўғрисида”ги Ўзбекистон Республикаси Қонуни билан тартибга солинмаган қисми бўйича татбиқ этилади. 
Жиноятлар содир этганлик учун суднинг ҳукми билан ҳукм қилинганларнинг меҳнатга оид муносабатларига нисбатан меҳнат тўғрисидаги қонунчиликнинг амал қилиши Ўзбекистон Республикасининг Жиноят-ижроия кодексида назарда тутилган истиснолар ва чекловлар ҳисобга олинган ҳолда татбиқ этилади.
Меҳнат тўғрисидаги қонунчилик қуйидаги шахсларга нисбатан (агар улар ушбу Кодексда белгиланган тартибда бир вақтнинг ўзида иш берувчилар ёки уларнинг вакиллари сифатида иш юритмаса) татбиқ этилмайди: 
муддатли ҳарбий хизматни ўтаётган ҳарбий хизматчиларга;
ташкилотларнинг кузатув кенгашлари аъзоларига;
мазкур ташкилотнинг ходимлари бўлмаган тафтиш комиссиялари аъзоларига (тафтишчиларга);
фуқаролик-ҳуқуқий хусусиятга эга шартномалар асосида ишларни бажараётган (хизматлар кўрсатаётган) шахсларга;
агар қонунда белгиланган бўлса, бошқа шахсларга.
Агар шахсий меҳнатдан фойдаланиш билан боғлиқ бўлган муносабатлар фуқаролик-ҳуқуқий хусусиятга эга шартнома асосида юзага келган бўлса, бироқ кейинчалик ушбу Кодексда ёки бошқа қонунларда белгиланган тартибда якка тартибдаги меҳнатга оид муносабатлар деб эътироф этилган бўлса, бундай муносабатларга нисбатан меҳнат тўғрисидаги қонунчилик ва меҳнат ҳақидаги бошқа ҳуқуқий ҳужжатлар қоидалари қўлланилади.
ШАРҲ
 1. Мазкур модда меҳнат тўғрисидаги қонунчиликнинг амал қилиш соҳасини белгилаб беради. 
Ушбу нормага кўра меҳнат тўғрисидаги қонунчилик ходим ва иш берувчи ўртасидаги якка тартибдаги меҳнатга оид муносабатларга ва якка тартибдаги меҳнатга оид муносабатлар билан бевосита боғлиқ бўлган ижтимоий муносабатларга нисбатан татбиқ этилади.
Меҳнат тўғрисидаги қонунчиликнинг амал қилиш соҳаси деганда уни кимларга нисбатан, қандай ҳолатларда қўлланилишини тушунилади.  
2. Шарҳланаётган модданинг иккинчи қисмида якка тартибдаги меҳнат муносабатларига таъриф берилган. Якка тартибдаги меҳнат муносабатларининг субъектлари ходим ва иш берувчи ҳисобланади.
Демак, якка тартибдаги меҳнат муносабатлари учта турдаги ҳужжатларда назарда тутилган бўлади:
меҳнат тўғрисидаги қонунчиликда (МК 10-модда шарҳига қаранг);
меҳнат ҳақидаги бошқа ҳуқуқий ҳужжатларда (МК 12-модда шарҳига қаранг);
меҳнат шартномасида (МК 103-модда шарҳига қаранг).
Бундан ташқари, якка тартибдаги меҳнат муносабатлари бўлиши учун ходим ва иш берувчи ўртасидаги келишувга асосланган бўлади. Ушбу келишувга кўра иш берувчини мажбурияти меҳнат шартларини таъминлаш ва ходимни бажарган ишига муносиб ҳақ тўлаш бўлса, ходим қуйидагиларни бажариш мажбуриятини олади:
меҳнат вазифасини шахсан бажариш. Ходим ўз меҳнат вазифасини шахсан, яъни ўз кучи ва қобилияти билан бажариши керак. У ўз вазифасини бошқа шахсга юклай олмайди;
ички меҳнат тартибига бўйсуниш. Ходим иш берувчи томонидан белгиланган ички меҳнат тартиби қоидаларига риоя қилиши шарт. Бу қоидалар иш вақти, дам олиш вақти, меҳнат интизоми ва бошқа меҳнат шароитларини белгилайди.
3. МК ходим ва иш берувчи ўртасидаги ҳақиқий яккатартибдаги меҳнат муносабатларини фуқаролик-ҳуқуқий шартномалар (масалан, пудрат, хизмат кўрсатиш шартномаси) билан яширишни тақиқлайди. Бунинг сабаби шундаки, фуқаролик-ҳуқуқий шартномалар меҳнат шартномасига нисбатан иш берувчи учун кўпроқ имтиёзлар беради ва ходимнинг ҳуқуқларини чеклайди.
Ходим билан иш берувчи ўртасидаги якка тартибдаги меҳнатга оид муносабатларни фуқаролик-ҳуқуқий хусусиятга эга шартномалар орқали тартибга солишни тақиқлашдан мақсад:
ходимларнинг ҳуқуқларини ҳимоя қилиш. Меҳнат шартномаси ходимларга кўплаб ҳуқуқлар беради, масалан, иш ҳақи, таътиллар, ишдан бўшатиш кафолатлари ва бошқалар. Фуқаролик-ҳуқуқий шартномалар бундай ҳуқуқларни бермайди;
иш берувчининг мажбуриятларидан қочишга йўл қўймаслик. Иш берувчилар меҳнат шартномаси бўйича кўплаб мажбуриятларга эга (масалан, иш ҳақидан ижтимоий солиқларни тўлаш кабилар). Фуқаролик-ҳуқуқий шартномалар орқали улар бу мажбуриятлардан қочишга уринишлари мумкин.
Агар назорат қилувчи органлар ходим ва иш берувчи ўртасидаги фуқаролик-ҳуқуқий шартнома ҳақиқатда меҳнат муносабатларини яшираётганини аниқласа, улар иш берувчига меҳнат шартномасини тузиш ва ходимга тегишли барча тўловларни тўлаш мажбуриятини юклаши мумкин. Бундан ташқари, иш берувчига маъмурий жарима ҳам қўлланилиши мумкин.
МИСОЛ 
Корхона ҳар куни офисда ишлайдиган, ички тартиб қоидаларига риоя қиладиган ва раҳбариятнинг кўрсатмаларини бажарадиган шахсни ишга олди. Лекин у билан меҳнат шартномаси ўрнига хизмат кўрсатиш шартномасини тузди. Бу ҳолатда, агар текширув ўтказилса, шартнома меҳнат шартномаси деб тан олиниши мумкин, чунки шахснинг иш фаолияти меҳнат муносабатларига хос белгиларга эга.

Ташкилот раҳбари билан жисмоний шахслар ўртасида фуқаролик-ҳуқуқий хусусиятга эга шартнома тузиш умуман тақиқланмаган, фақат улар ўртасида якка тартибдаги меҳнатга оид муносабатлар вужудга келган тақдирда мумкин эмас. 
Агар  ташкилот раҳбари билан жисмоний шахслар ўртасида якка тартибдаги меҳнатга оид муносабатлар вужудга келмаган бўлса, унда фуқаролик-ҳуқуқий хусусиятга эга шартнома тузиш мумкин. Ушбу ҳолатда улар ўртасидаги фуқаролик муносаблари вужудга келади ва Ўзбекистон Республикаси Фуқаролик кодекси ва бошқа фуқаролик қонунчилиги билан тартибга солинади. 
Муайян ишларни бажарадиган ёки бир марталик ёки даврий тусдаги хизматларни кўрсатадиган шахслар билан фуқаролик-ҳуқуқий хусусиятга эга шартномалар тузиш мумкин. Бунга мисол қилиб пудрат шартномасини кўрсатиш мумкин.
Пудрат шартномаси бўйича бир томон (пудратчи) бошқа томоннинг (буюртмачининг) топшириғи бўйича муайян ишларни бажариш ва унинг натижасини буюртмачига белгиланган муддатда топшириш мажбуриятини олади. Буюртмачи эса иш натижасини қабул қилиш ва тўлаш мажбуриятини олади. Бундай шартларда, масалан, ташкилот веб-сайтини ишлаб чиқиш учун шартнома тузиш мумкин.
Фуқаролик-ҳуқуқий тусдаги шартноманинг предмети бўлиб бажарилган иш ёки кўрсатилган хизматнинг (тайёрланган бухгалтерия ҳисоботи, қурилган ёки таъмирланган бино, етказиб берилган юк, ишлаб чиқилган дастурий маҳсулот ва бошқалар) аниқ якуний натижаси саналади.    
Бунда фуқаролик-ҳуқуқий хусусиятга эга  шартнома бўйича ишни бажараётган шахс:
шартноманинг бошқа томонига (буюртмачига) бўйсунмайди;
корхона штатида рўйхатда турмайди ва меҳнат жамоасининг аъзоси саналмайди;  
унга нисбатан интизомий жазо чораларини қўллаб бўлмайди;  
унга меҳнат дафтарчаси юритилмайди;
таътиллар берилмайди, шу жумладан – ижтимоий;
иш ҳақи миқдори ва муддатлари келишув бўйича белгиланади;
меҳнат шартномаси бўйича ишлайдиган ходимлар учун белгиланган кафолатлар унга нисбатан татбиқ қилинмайди.
Шарҳланаётган ушбу моддада меҳнат тўғрисидаги қонунчилик қайси тоифадаги шахсларга нисбатан (агар улар ушбу Кодексда белгиланган тартибда бир вақтнинг ўзида иш берувчилар ёки уларнинг вакиллари сифатида иш юритмаса) татбиқ этилмаслиги кўрсатилган. 
Меҳнат шартномаси асосида ишга қабул қилишда меҳнат-ҳуқуқий муносабатлари вужудга келади, фуқаролик-ҳуқуқий шартномада ундай эмас. Меҳнат шартномаси имзоланганда ходим штатга қабул қилинади. Фуқаролик-ҳуқуқий шартномада эса одатда муайян хизмат бажарилгунига қадар тузилади.
Меҳнат шартномасида томонлар “иш берувчи” ва “ходим” деб аталса, фуқаролик-ҳуқуқий шартномада эса “буюртмачи” ва “ижрочи” мақомида бўлади.
Фуқаролик-ҳуқуқий шартномада томонлар ўзлари хоҳиши билан шартларни, шу жумладан, ҳуқуқ ва мажбуриятларни келишмоғи лозим. Меҳнат шартномаси эса ходим ва иш берувчига бериладиган аниқ қонуний кафолатлардан келиб чиқиб тузилади. Томонлар ўртасидаги келишув мана шу кафолатларни чеклаб қўймаслиги керак.
Меҳнат шартномаси мавжуд бўлганда, ходим интизомий жавобгарликка торитилиши мумкин бўлади. Фуқаролик-ҳуқуқий шартнома бўйича томонлар мажбуриятни бажарамаганлиги учун жавобгарликни ўзаро келишиб, белгилашади. Бунда интизомий жавобгарликни қўллаб бўлмайди.
Фуқаролик-ҳуқуқий шартнома асосида муносабатга киришганда томонлар тенг ҳуқуқий мақомда бўлади. Меҳнат шартномаси имзолангач эса ходим иш берувчининг бўйсинувида бўлади.
4. Шарҳланаётган модданинг тўртинчи қисмида якка тартибдаги меҳнатга оид муносабатлар билан бевосита боғлиқ бўлган ижтимоий муносабатлар жумласига киради муносабатлар рўйхати кўрсатилган бўлиб, ушбу рўйхат чекланган, ҳар қандай муносабатларни ушбу рўйхатга киритиб бўлмайди. Жумладан: 
1) ходимни иш берувчида ишга жойлаштиришга оид муносабатлар. Бу муносабатлар ишга қабул қилиш жараёнида юзага келади. Унга қуйидагилар киради:
суҳбат ва танлов (МК 123-модда шарҳига қаранг). Иш берувчи номзодлар билан суҳбат ўтказади ва уларнинг малакаси, тажрибаси ва лавозимга мувофиқлигини баҳолайди;
ҳужжатларни расмийлаштириш. Ишга қабул қилиш тўғрисидаги буйруқни чиқариш, меҳнат шартномасини тузиш, ходимнинг шахсий варақасини тўлдириш ва бошқа зарур ҳужжатларни расмийлаштириш;
иш берувчининг зиммасида бандлик ва ишга жойлаштириш соҳасида  мажбуриятлари (МК 97-модда шарҳига қаранг);
2) ходимни иш берувчида касбга тайёрлаш, қайта тайёрлаш ва унинг малакасини оширишга оид муносабатлар (МК 367-372-моддалар шарҳига қаранг). Бу муносабатлар ходимнинг касбий ривожланиши билан боғлиқ. Унга қуйидагилар киради:
касбга тайёрлаш. Иш берувчи ходимни муайян касб ёки ҳунарга ўргатиши мумкин;
қайта тайёрлаш. Иш берувчи ходимни янги касб ёки ҳунарга ўргатиши мумкин, агар унинг аввалги касби эскирган бўлса ёки корхонанинг эҳтиёжлари ўзгарган бўлса;
малака ошириш. Иш берувчи ходимнинг мавжуд малакасини ошириш учун курслар, семинарлар ва тренинглар ташкил қилиши мумкин;
3) меҳнат соҳасидаги ижтимоий шериклик жараёнида шаклланадиган жамоавий меҳнат муносабатлари (МК II бўлими меҳнат соҳасидаги ижтимоий шерикликка бағишланган). Бу муносабатлар ходимлар ва иш берувчиларнинг манфаатларини мувофиқлаштиришга қаратилган; 
4) меҳнат тўғрисидаги қонунчиликка, меҳнатни муҳофаза қилиш қоидаларига ҳамда меҳнат ҳақидаги бошқа ҳуқуқий ҳужжатларга риоя этилиши устидан текширув ва назоратга оид муносабатлар (МКнинг 33-боби меҳнат тўғрисидаги қонунчиликка, меҳнат ҳақидаги бошқа ҳуқуқий ҳужжатларга ҳамда меҳнатни муҳофаза қилиш қоидаларига риоя этилиши устидан назорат ва текширувга бағишланган);
5) меҳнат низоларини кўриб чиқишга оид муносабатлар (МКнинг 34-боби меҳнат низоларини кўриб чиқишга бағишланган).
 5. Ушбу қоидага кўра Ўзбекистон Республикаси ҳудудида меҳнат муносабатлари меҳнат тўғрисидаги қонунчилик билан тартибга солинади. Бу қоида барчага, жумладан, чет эл фуқаролари ва ташкилотларига ҳам тегишлидир. Аммо, агар Ўзбекистоннинг қонунларида ёки халқаро шартномаларида бошқача қоида бўлса, унда ушбу халқаро шартнома ёки қонун устувор бўлади.
Қоиданинг асосий элементлари:
1) умумий қоида. Ўзбекистон Республикаси ҳудудида меҳнат муносабатлари меҳнат тўғрисидаги қонунчилик билан тартибга солинади; 
2) субъектлар. Қоида қуйидаги субъектларга нисбатан қўлланилади:
    чет эл фуқаролари ва фуқаролиги бўлмаган шахслар;
    чет эл фуқаролари ва фуқаролиги бўлмаган шахслар томонидан ташкил этилган ёки таъсис этилган ташкилотлар;
    чет эл фуқаролари ва фуқаролиги бўлмаган шахслар иштирокидаги ташкилотлар;
    халқаро ташкилотлар;
    чет эл юридик шахслари.
3) истисно. Агар Ўзбекистон Республикасининг қонунларида ёки халқаро шартномасида бошқача қоида назарда тутилган бўлса, унда ушбу қоида қўлланилмайди. Бу дегани, халқаро шартнома ёки қонун устувор кучга эга.
МИСОЛЛАР
1-Мисол: АҚШ фуқароси Ўзбекистондаги компанияда ишга жойлашди. Унинг меҳнат муносабатлари Ўзбекистон Республикасининг МК билан тартибга солинади. Аммо, агар Ўзбекистон ва АҚШ ўртасида меҳнат муносабатларини тартибга солувчи халқаро шартнома бўлса ва унда бошқача қоидалар белгиланган бўлса, унда шартнома қоидалари қўлланилади.
2-Мисол: Германия компанияси Ўзбекистонда филиалини очди. Филиалнинг ходимлари билан бўлган меҳнат муносабатлари Ўзбекистон Республикасининг МК билан тартибга солинади.
3-Мисол: Халқаро ташкилот Ўзбекистонда ўз ваколатхонасини очди. Агар халқаро ташкилотнинг имтиёзлари ва иммунитетлари тўғрисидаги халқаро шартномада бошқача қоидалар белгиланган бўлса, унда шартнома қоидалари қўлланилади.
 
6. Ушбу қоидага кўра, меҳнат тўғрисидаги қонунчиликнинг амал қилиши Ўзбекистон Республикаси давлат хизматчиларига, шу жумладан Ўзбекистон Республикасининг хориждаги давлат муассасаларига (дипломатик, консуллик муассасаларига ва бошқа муассасаларга) ишга юборилган ходимларга ва муқобил хизматни ўтаётган шахсларга нисбатан қонунларда назарда тутилган ўзига хос хусусиятлар инобатга олинган ҳолда татбиқ этилади.
Давлат хизматчилари, хориждаги давлат муассасаларига ишга юборилган ходимлар ва муқобил хизматни ўтаётган шахсларнинг мақоми ва вазифаларидан келиб чиқадиган ўзига хос хусусиятлар қонунларда назарда тутилган бўлиши мумкин. Бу хусусиятлар меҳнат шароитлари, иш вақти, дам олиш вақти, иш ҳақи, ижтимоий кафолатлар ва бошқа масалаларга таъсир қилиши мумкин. Агар мазкур ҳолатда меҳнат тўғрисидаги қонунчилик билан ўзига хос хусусиятлар назарда тутилган қонунларда белгиланган нормалар бир-бирига мос келмаса, ушбу қонунлар амал қилади.
Давлат хизматчилари деганда ушбу модданинг олтинчи – ўн биринчи қисмларида кўрсатилган тоифдаги ходимлардан ташқари қонунчиликда давлат хизматчиси деб эътироф этилганлар тушунилди.  
Хориждаги давлат муассасаларига ишга юборилган ходимларга Ўзбекистон Республикасининг хориждаги дипломатик, консуллик ва бошқа муассасаларига ишга юборилган ходимлар киради. Уларнинг меҳнат фаолияти дипломатик хизмат тўғрисидаги қонунчилик ва бошқа норматив-ҳуқуқий ҳужжатлар билан тартибга солинади.
Ўзбекистон Республикасининг “Умумий ҳарбий мажбурият ва ҳарбий хизмат тўғрисида”ги  Қонунининг 37-41-моддаларида муқобил хизматни ўташ тартиби кўрсатилган. 
Ушбу Қонуннинг 37-моддасига кўра муқобил хизмат фуқароларнинг умумий ҳарбий мажбуриятни бажаришининг чақирув бўйича ҳарбий хизмат ўрнига иқтисодиёт, ижтимоий соҳанинг турли тармоқларида кам малака талаб этиладиган (ёрдамчи) ишларни, шунингдек фалокатлар, ҳалокатлар, табиий офатлар ва бошқа фавқулодда вазиятлар оқибатларини бартараф этиш ишларини бажариш билан боғлиқ бўлган алоҳида туридир. 
Бундан ташқари, муқобил хизматни ташкил этиш ва ўташ тартиби Ўзбекистон Республикаси фуқароларининг уни ўташи тартиби Вазирлар Маҳкамасининг 2003 йил 11 мартдаги 128-сон қарори билан тасдиқланган Муқобил хизматни ташкил этиш ва Ўзбекистон Республикаси фуқароларининг уни ўташи тартиби тўғрисидаги низом билан тартибга солинади. 
7. Ўзбекистон Республикаси Президентининг 2025 йил 19 июндаги “Давлат фуқаролик хизматини янги ёндашувлар асосида ташкил этиш ҳамда профессионал ва натижадорликка йўналтирилган давлат хизматчилари корпусини шакллантириш чора-тадбирлари тўғрисида”ги ПФ-95-сон Фармони билан Давлат фуқаролик хизмати татбиқ қилинадиган давлат органлари ва ташкилотлари Рўйхати ва Республика, ҳудудий ва туман (шаҳар) даражасидаги давлат органлари давлат фуқаролик хизмати лавозимларининг давлат реестри тасдиқланган бўлиб, Рўйхатдаги ташкилотларнинг Реестрда кўрсатилган тоифдаги ҳодимлари ва ундан ташқари сиёсий гуруҳлар давлат фуқаролик хизматчилари ҳисобланади.
Давлат фуқаролик хизматчиларининг меҳнатга оид муносабатларига нисбатан меҳнат тўғрисидаги қонунчиликнинг амал қилиши «Давлат фуқаролик хизмати тўғрисида»ги Ўзбекистон Республикаси Қонуни билан тартибга солинмаган қисми бўйича татбиқ этилади.
МИСОЛ
Ўртача иш ҳақини ҳисоблаш тартиби ушбу Қонунда тартибга солинмаган, лекин бир қанча тўловлар ўртача иш ҳақи миқдорида амалга оширилади. Ушбу ҳолатда давлат фуқаролик хизматчисига таътил учун ҳақ, хизмат сафарида сақланадиган иш ҳақини аниқлашда ўртача иш ҳақини ҳисоблаш учун МКнинг 257-моддаси талабларига риоя этилади.

8. Контракт бўйича ҳарбий хизматни ўтаётган ҳарбий хизматчилар, ички ишлар ва давлат божхона хизмати органлари, Ўзбекистон Республикаси Давлат хавфсизлик хизмати, Миллий гвардиясида хизмат ўтаётган ҳарбий хизматчилар (ходимлар) ва уларга тенглаштирилган бошқа шахсларнинг меҳнат муносабатлари махсус қонунчилик билан тартибга солинади, агар ушбу махсус қонунчиликка зид бўлмаса меҳнат тўғрисидаги қонунчилик ҳам татбиқ этилади.
МИСОЛ
Меҳнатни муҳофаза қилиш тўғрисидаги қоидалар махсус қонунчиликда тартибга олинмаган бўлиб, юқоридаги ташкилотларнинг ходимларига МК ва бошқа меҳнат тўғрисидаги қонунчиликда белгиланган меҳнатни муҳофаза қилиш қоидалари татбиқ этилади.

9. Ўзбекистон Республикасининг “Судлар тўғрисида”ги Қонуни ва бошқа судлар тўғрисидаги қонунчиликда судьялар меҳнат муносабатларига оид нормалар белгиланган бўлиб, ушбу судлар тўғрисдаги қонунчиликда тартибга солинмаган муносабатлар мавжуд бўлса ва МКда тартибга солинган бўлса, МК татбиқ этилади.
Яъни, меҳнат тўғрисидаги қонунчиликни судьяларга нисбатан қўллаш учун судлар тўғрисидаги қонунчиликда ушбу муносабатлар умуман тартибга солинмаган бўлиши керак. 
МИСОЛ
МК 208-моддасига кўра дам олиш куни ишланмайдиган байрам кунига тўғри келган тақдирда, дам олиш куни байрамдан кейинги иш кунига кўчирилиши ёки дам олиш кунлари Ўзбекистон Республикаси Президентининг Фармони билан бошқа кунларга кўчирилиши судлар тўғрисидаги қонунчиликда тартибга солинмаганлиги учун судьяларга нисбатан татбиқ этилади. 
   
10. Меҳнат тўғрисидаги қонунчилик прокуратура органлари ходимларига нисбатан ҳам татбиқ этилади. Фақат прокуратура органлари фаолиятини тартибга солувчи қонунчиликка зид бўлмаган қисми татбиқ этилади.
МИСОЛ
Ходимларни бирлашиш ҳуқуқи, яъни касаба уюшмаларини ёки бошқа бошқа бирлашмалар ташкил этиш ҳуқуқи прокуратура органлари фаолиятини тартибга солувчи қонунчиликка зид эмас, шунинг учун ушбу ҳолатда меҳнат тўғрисидаги қонунчилик татбиқ этилади. 

11. Қутқарув хизматларининг ва профессионал қутқарув тузилмаларининг қутқарувчилари билан меҳнат шартномаси тузилган бўлсада, уларнинг меҳнатга оид муносабатларига нисбатан меҳнат тўғрисидаги қонунчиликнинг амал қилиши «Қутқарув хизмати ва қутқарувчи мақоми тўғрисида»ги Ўзбекистон Республикаси Қонуни билан тартибга солинмаган қисми бўйича татбиқ этилади.
Шу сабабли, қутқарувчилар билан меҳнат шартнома тузишда «Қутқарув хизмати ва қутқарувчи мақоми тўғрисида»ги Ўзбекистон Республикаси Қонуни талабларини инобатга олиш керак бўлади.
12. Жиноятлар содир этганлик учун суднинг ҳукми билан ҳукм қилинганлар меҳнатга жалб қилинади, шу сабабли улар билан  меҳнатга оид муносабатлар вужудга келади. Мазкур ҳолатда уларга нисбатан меҳнат тўғрисидаги қонунчиликнинг амал қилиши Ўзбекистон Республикасининг Жиноят-ижроия кодексида назарда тутилган истиснолар ва чекловлар ҳисобга олинган ҳолда татбиқ этилади.
МИСОЛ
Жиноятлар содир этганлик учун суднинг ҳукми билан ҳукм қилинганлар меҳнатга мажбурий равишда жалб қилинади, лекин бу МКнинг 5-моддасида тақиқланган мажбурий меҳнат ҳисобланмайди.   

13. Шарҳланаётган модданинг ўн учинчи қисмига кўра меҳнат тўғрисидаги қонунчилик қуйидаги шахсларга нисбатан татбиқ этилмайди:
муддатли ҳарбий хизматни ўтаётган ҳарбий хизматчиларга. Уларнинг хизмат муносабатлари ҳарбий хизмат тўғрисидаги қонунчилик билан тартибга солинади;
ташкилотларнинг кузатув кенгашлари аъзоларига. Улар ташкилотни бошқаришда иштирок этадилар, лекин меҳнат шартномаси асосида ишламайдилар. Уларнинг фаолияти акциядорлик жамиятлари тўғрисидаги ва бошқа қонунчилик ва ташкилотнинг устави билан тартибга солинади;
мазкур ташкилотнинг ходимлари бўлмаган тафтиш комиссиялари аъзоларига (тафтишчиларга). Чунки улар ходим ҳисобланмайдиган;
фуқаролик-ҳуқуқий хусусиятга эга шартномалар асосида ишларни бажараётган (хизматлар кўрсатаётган) шахсларга. Улар пудрат, топшириқ, ҳақ эвазига хизмат кўрсатиш ва бошқа шу каби шартномалар асосида ишлайдилар. Уларнинг муносабатлари Фуқаролик кодекси билан тартибга солинади;
агар қонунда белгиланган бўлса, бошқа шахсларга. Қонунда меҳнат тўғрисидаги қонунчилик татбиқ этилмайдиган бошқа шахслар ҳам белгиланиши мумкин.
Ушбу тоифадаги шахслар МКда белгиланган тартибда бир вақтнинг ўзида иш берувчилар ёки уларнинг вакиллари сифатида иш юритмаса, уларга нисбатан ҳам меҳнат тўғрисидаги қонунчилик татбиқ этилади. Чунки иш берувчи ёки унинг вакили бўлиб иштирок этади ҳамда уларнинг ҳуқуқ ва мажбуриятларига эга бўлади.
МИСОЛ
Акциядорлик жамиятининг кузатув кенгаши аъзоси ушбу жамиятда иш берувчи ваколатларига эга бўлганда. Унга нисбатан меҳнат тўғрисидаги қонунчилик иш берувчи сифатида татбиқ этилади.

14. Ушбу қоидага кўра, агар шахсий меҳнатдан фойдаланиш билан боғлиқ бўлган муносабатлар фуқаролик-ҳуқуқий хусусиятга эга шартнома асосида юзага келган бўлса, бироқ кейинчалик ушбу Кодексда ёки бошқа қонунларда белгиланган тартибда суд ёки назорат қилувчи органлар ёки иш берувчининг ўзи томонидан якка тартибдаги меҳнатга оид муносабатлар деб эътироф этилган бўлса, бундай муносабатларга нисбатан меҳнат тўғрисидаги қонунчилик ва меҳнат ҳақидаги бошқа ҳуқуқий ҳужжатлар қоидалари қўлланилади.
Кейинчалик, ушбу муносабатлар меҳнат тўғрисидаги қонунчиликда белгиланган тартибда якка тартибдаги меҳнатга оид муносабатлар деб эътироф этилади деганда муносабатларнинг ҳақиқий моҳияти меҳнат муносабатларига хос эканлиги аниқланади.
Муносабатларнинг ҳақиқий моҳияти меҳнат муносабатларига хос бўлиши керак. Бу дегани, шахс муайян вазифани бажариш учун эмас, балки ташкилотнинг ички тартибига бўйсуниб, мунтазам равишда ишлаши керак.
МИСОЛ
Корхона репетитор билан пудрат шартномаси тузди. Репетитор ҳар куни муайян соатларда келиб, ходимларга дарс беради. Корхона репетиторнинг иш жадвалини белгилайди ва унга ички тартиб қоидаларига риоя қилишни талаб қилади. Кейинчалик, суд бу муносабатларни меҳнат муносабатлари деб эътироф этди. Натижада, репетитор меҳнат тўғрисидаги қонунчиликда белгиланган ҳуқуқларга эга бўлади (масалан, таътил олиш, касаллик варақаси олиш).
Агар муносабатлар меҳнат муносабатлари деб эътироф этилса, иш берувчи қуйидаги мажбуриятларни бажариши керак:
ходим билан меҳнат шартномаси тузиш;
ходимга иш ҳақи тўлаш;
ходимга таътил бериш;
ходимга ижтимоий кафолатлар бериш; 
ходимнинг меҳнат ҳуқуқларини ҳимоя қилиш.
Ушбу қоида иш берувчиларнинг фуқаролик-ҳуқуқий шартномалар орқали меҳнат тўғрисидаги қонунчиликни четлаб ўтишга уринишларининг олдини олишга қаратилган. Агар муносабатларнинг ҳақиқий моҳияти меҳнат муносабатларига хос бўлса, уларга меҳнат тўғрисидаги қонунчилик қўлланилади. Бу ходимларнинг ҳуқуқларини ҳимоя қилиш ва уларга ижтимоий кафолатлар беришга ёрдам беради.   

12-модда. Меҳнат ҳақидаги бошқа ҳуқуқий ҳужжатлар
Меҳнат ҳақидаги бошқа ҳуқуқий ҳужжатлар қуйидагилардан иборат:
жамоа келишувлари;
жамоа шартномалари;
иш берувчи томонидан касаба уюшмаси қўмитаси билан келишувга кўра қабул қилинадиган ички ҳужжатлар;
ички ҳужжатлар, шу жумладан иш берувчи ўз ваколатлари доирасида якка ўзи қабул қиладиган якка тартибдаги ҳуқуқий ҳужжатлар.
ШАРҲ:
Шарҳланаётган моддада меҳнат ҳақидаги бошқа ҳуқуқий ҳужжатларнинг рўйхати берилган бўлиб, хусусиятига кўра улар меҳнат тўғрисидаги қонунчилик ҳужжати ва меҳнат шартнома ҳисобланмайдиган норматив ҳужжатлар ҳисобланмайди. 
МКнинг тегишли моддаларида “меҳнат ҳақидаги бошқа ҳуқуқий ҳужжатлар” деган жумла ишлатилганда қуйидаги ҳужжатларни билдиради:
жамоа келишувлари (МК 9-боб шарҳига қаранг);
жамоа шартномалари (МК 8-боб шарҳига қаранг);
иш берувчи томонидан касаба уюшмаси қўмитаси билан келишувга кўра қабул қилинадиган ички ҳужжатлар;
ички ҳужжатлар, шу жумладан иш берувчи ўз ваколатлари доирасида якка ўзи қабул қиладиган якка тартибдаги ҳуқуқий ҳужжатлар.
Иш берувчи томонидан касаба уюшмаси қўмитаси билан келишувга кўра қабул қилинадиган ички ҳужжатлар тоифасига ички меҳнат тартиби қоидалари, низомлар, йўриқномалар, таътиллар жадвали каби ҳужжатлар киради. Ушбу ҳужжатларнинг айримлари МК ёки бошқа қонунчилик ҳужжатларида касаба уюшмаси билан келишиб қабул қилиши кўрсатилган бўлса, айримлари ушбу талаб бўлмасада, иш берувчи ижтимоий шериклик принципига асосан касаба уюшмаси билан келишиб қабул қилади. 
Мазкур ҳужжат касаба уюшмаси билан келишиб қабул қилингандан кейин қонунчиликда назарда тутилмаган бўлса ҳам ушбу ҳужжат иш берувчи томонидан касаба уюшмаси қўмитаси билан келишувга кўра қабул қилинадиган ички ҳужжат ҳисобланади.    
Иш берувчи ўз ваколатлари доирасида якка ўзи қабул қиладиган якка тартибдаги ҳуқуқий ҳужжатлар деганда, иш берувчи томонидан қонунчиликка мувофиқ равишда якка тартибда аниқ бир ёки бир нечта ходимга нисбатан қабул қилинадиган, аниқ ҳуқуқий оқибатларни вужудга келтирадиган ҳужжатлар тушунилади.
Бундай ҳужжатлар иш берувчи (корхона раҳбари) томонидан якка тартибда қабул қилинади, улар умумий қоида эмас, балки аниқ шахс(лар)га қаратилган бўлади.
Бу ҳужжатлар меҳнат муносабатларини вужудга келтиради, ўзгартиради ёки бекор қилади, мажбурий кучга эга бўлиб, ижро этилиши шарт.
Иш берувчининг ўз ваколати доирасида якка ўзи қабул қиладиган якка тартибдаги ҳуқуқий ҳужжатлари - бу аниқ ходимга қаратилган, меҳнат муносабатларини тартибга солувчи бошқарув қарорларидир.
МКнинг 18-моддасига кўра иш берувчилар қонунчиликда белгиланган тартибда ўз ваколатлари доирасида муайян ходимга (ходимларга) ёки жамоага йўналтирилган ва бир марта қўлланилиш (ишга қабул қилиш, меҳнат шароитларини ўзгартириш, бошқа ишга ўтказиш, меҳнат шартномасини бекор қилиш, ходимга меҳнат таътили бериш, ходимга нисбатан интизомий жазо қўллаш, ходимларни рағбатлантириш тўғрисидаги ва бошқа буйруқлар) учун мўлжалланган якка тартибдаги ҳуқуқий ҳужжатлар- буйруқлар, фармойишлар, қарорлар  қабул қилиши мумкин.
Раҳбар якка ўзи қабул қиладиган якка тартибдаги ҳуқуқий ҳужжатлар буйруқлар ёки фармойишлар тарзида эълон қилинади. Коллегиал ижро этувчи орган томонидан қабул қилинадиган якка тартибдаги ҳуқуқий ҳужжатлар қарорлар тарзида қабул қилинади.
Якка тартибдаги ҳуқуқий ҳужжатлар эса фақат муайян ходим(лар)га нисбатан амал қилади ҳамда индивидуал ҳуқуқий оқибатларни келтириб чиқаради.
Иш берувчининг якка тартибда қабул қилган ҳар қандай буйруғи қонунга зид бўлса, ходим ҳуқуқларини бузса, ходим томонидан суд орқали бекор қилиниши мумкин.

13-модда. Меҳнат тўғрисидаги қонунчиликнинг ва меҳнат ҳақидаги бошқа ҳуқуқий ҳужжатларнинг ўзаро нисбати
Меҳнат ҳақидаги бошқа ҳуқуқий ҳужжатларда ходимлар учун меҳнат тўғрисидаги қонунчиликда белгиланганига нисбатан қўшимча ҳуқуқлар ва кафолатлар назарда тутилиши мумкин.
Меҳнат ҳақидаги бошқа ҳуқуқий ҳужжатларга ходимнинг ҳолатини меҳнат тўғрисидаги қонунчиликка нисбатан ёмонлаштирувчи қоидаларни киритишга йўл қўйилмайди.
ШАРҲ:
1. Шарҳланаётган моддада меҳнат тўғрисидаги қонунчилик (Конституция, МК, бошқа кодекслар, соҳавий қонунлар ҳамда бошқа норматив-ҳуқуқий ҳужжатлар)нинг ва меҳнат ҳақидаги бошқа ҳуқуқий ҳужжатларнинг ўзаро нисбати тўғрисидаги қоидалар белгиланган.
Шуни айтиш лозимки, Ўзбекистон Республикасининг 2021 йил 20 апрелдаги “Норматив-ҳуқуқий ҳужжатлар тўғрисида”ги қонунига кўра меҳнат тўғрисидаги қонунчилик иерархия (устуворлик) бўйича таснифланади ва ҳар бир ҳужжат юридик кучга эга бўлади.
Қонунчилик ҳужжатларининг устуворлиги (иерархия) принципига кўра меҳнат тўғрисидаги қонунчилик ва меҳнат ҳақидаги бошқа ҳуқуқий ҳужжатлар ўзаро нисбатга эга.
Меҳнат ҳақидаги бошқа ҳуқуқий ҳужжатларда (жамоа келишувлари, жамоа шартномалари, иш берувчи томонидан касаба уюшмаси билан келишиб қабул қилинадиган ички ҳужжатлар, иш берувчи якка ўзи қабул қиладиган якка тартибдаги ҳуқуқий ҳужжат) ходимлар учун меҳнат тўғрисидаги қонунчиликда белгиланганига нисбатан қўшимча ҳуқуқлар ва кафолатлар назарда тутилиши мумкин.
Бу ҳуқуқлар ва кафолатлар қонунда белгиланган минимал даражадан юқори бўлиши керак.
Ушбу нормани қўлланилиш доираси:
жамоа шартномаларида ходимларнинг меҳнат шароитлари, иш ҳақи, дам олиш вақти, ижтимоий кафолатлар ва бошқа масалалар бўйича қўшимча ҳуқуқлар ва кафолатлар белгиланиши мумкин;
жамоа келишувларда муайян ҳудуд ёки тармоқдаги ходимлар учун қўшимча ҳуқуқлар ва кафолатлар белгиланиши мумкин;
ички ҳужжатларда  ходимлар учун қўшимча ҳуқуқлар ва кафолатлар белгиланиши мумкин.
МИСОЛЛАР
1) МКда йиллик асосий таътил 21 календарь кунидан кам бўлмаслиги белгиланган. Жамоа шартномасида эса ходимларга 25 календарь кун йиллик асосий таътил берилиши белгиланиши мумкин.
2) МКда иш вақтидан ташқари ишлаганлик учун камида икки баравар миқдорда ҳақ тўланиши белгиланган. Ички тартиб қоидаларида эса иш вақтидан ташқари ишлаганлик учун икки ярим баравар миқдорда ҳақ тўланиши белгиланиши мумкин.
Меҳнат ҳақидаги бошқа ҳуқуқий ҳужжатларда белгиланган нормалар меҳнат тўғрисидаги қонунчиликка зид бўлмаслиги керак. Агар улар қонунга зид бўлса, улар ҳақиқий эмас деб ҳисобланади.
2. Ушбу модданинг иккинчи қисми талабига кўра  меҳнат ҳақидаги бошқа ҳуқуқий ҳужжатларга ходимнинг ҳуқуқий ҳолатини меҳнат тўғрисидаги қонунчиликка нисбатан ёмонлаштирувчи қоидаларни киритишга йўл қўйилмайди.
Ўз ҳуқуқларини қонунчиликда белгиланганидан ёмонлаштирилган деб ҳисоблаган ҳар бир ходим бу ҳақда иш берувчига, вакиллик органига, давлат органига ёки бевосита судга мурожаат қилиши мумкин. 
Яъни, меҳнат тўғрисидаги қонунчилик ходим учун энг кам (минимал) кафолатларни белгилайди ва ҳеч қандай бошқа ҳуқуқий ҳужжат (ички ҳужжат, буйруқ, низом, йўриқнома, жамоа шартномаси ҳам) бу кафолатлардан паст шартларни белгилаши мумкин эмас.
Агар, меҳнат ҳақидаги бошқа ҳуқуқий ҳужжатда ходим учун қонундагидан ёмонроқ шарт белгиланган бўлса, бундай қоида қўлланилмайди, ҳақиқий эмас деб ҳисобланади, суд ёки Давлат меҳнат инспекцияси томонидан бекор қилинади.
Агар бошқа ҳуқуқий ҳужжат қонунга нисбатан ходим учун яхшироқ шартларни белгиласа (масалан, узоқроқ таътил, юқорироқ иш ҳақи), бундай қоидаларга йўл қўйилади ва улар қўлланилади.

14-модда. Жамоа келишувларининг ўзаро нисбати ва ички ҳужжатлар билан ўзаро нисбати
Тармоқ ва ҳудудий жамоа келишувларига ходимларнинг ҳолатини бош жамоа келишувига нисбатан ёмонлаштирувчи қоидаларни киритиш тақиқланади. 
Тармоқ ва ҳудудий жамоа келишувлари қоидаларида тафовутлар мавжуд бўлган ҳолларда, қайси жамоа келишуви ходим учун қулайроқ шарт-шароитларни ўз ичига олган бўлса, ўша келишув қоидалари қўлланилади. 
Ички ҳужжатларда ходимлар учун уларга нисбатан амал қилиши татбиқ этиладиган жамоа келишувларида белгиланганига нисбатан қўшимча меҳнат ҳуқуқлари ва кафолатлари назарда тутилиши мумкин.
Ички ҳужжатларга ходимнинг ҳолатини жамоа келишувларига нисбатан ёмонлаштирувчи қоидаларни киритиш тақиқланади.
ШАРҲ:
1. Шарҳланаётган модданинг биринчи қисмига кўра тармоқ ва ҳудудий жамоа келишувларига ходимларнинг ҳолатини бош жамоа келишувига нисбатан ёмонлаштирувчи қоидаларни киритиш тақиқланади.
Тармоқ жамоа келишуви ҳақида МКнинг 83-моддасида, ҳудудий жамоа келишувлари ҳақида МКнинг 82-моддаси ва Бош жамоа келишув ҳақида 84-моддада маълумот берилган (шаҳрига қаранг).
Мазкур норма тармоқ, ҳудудий ва бош жамоа келишувлари ҳаммаси жамоа келишувлар турига мансуб бўлсада, бош жамоа келишуви юқори кучга эга эканлигини ва тармоқ ва ҳуқуқий жамоа келишувларда ходимларнинг ҳолатини бош жамоа келишувига нисбатан енгиллаштирувчи (қўшимча ҳуқуқ ва кафолатлар) қоидаларни киритиш мумкин, аммо ёмонлаштирувчи қоидаларни киритишни тақиқлайди.
2. Агар бир вақтнинг ўзида тармоқ ва ҳудудий жамоа келишувлари мавжуд бўлса ва уларнинг қоидаларида тафовутлар бўлса, ходим учун қулайроқ шарт-шароитларни ўз ичига олган келишув қоидалари қўлланилади. Бу дегани, ходимнинг аҳволини яхшиловчи нормалар устувор ҳисобланади.
Тармоқ ва ҳудудий келишувларнинг қоидаларида фарқлар мавжуд бўлиши мумкин (масалан, иш ҳақи, қўшимча тўловлар, дам олиш вақти, ижтимоий кафолатлар).
Ходим учун қулайроқ шарт-шароитлар деганда, ходимнинг аҳволини яхшиловчи, унга кўпроқ имтиёзлар берувчи нормалар тушунилади.
Ходим учун қулайроқ шарт-шароитларни ўз ичига олган келишув қоидалари устувор ҳисобланади ва қўлланилади.
Агар ходим учун қайси келишув қулайроқ эканлигини аниқлаш қийин бўлса, бу масала ходим ва иш берувчи ўртасидаги келишув асосида ҳал қилинади. Агар келишувга эришилмаса, низо меҳнат низоларини кўриб чиқиш тартибида ҳал қилинади.
МИСОЛ
Тармоқ келишувида иш вақтидан ташқари ишлаганлик учун бир ярим баравар миқдорда ҳақ тўланиши белгиланган. Ҳудудий келишувда эса иш вақтидан ташқари ишлаганлик учун икки баравар миқдорда ҳақ тўланиши белгиланган. Бу ҳолатда, ходим учун ҳудудий келишув қулайроқ, чунки унга кўпроқ ҳақ тўланади.

3. Ички ҳужжатларда (масалан, ички тартиб қоидалари, мукофотлаш тўғрисидаги низом, моддий ёрдам кўрсатиш тўғрисидаги низом) ходимлар учун уларга нисбатан амал қилувчи жамоа келишувларида белгиланганига нисбатан қўшимча меҳнат ҳуқуқлари ва кафолатлари назарда тутилиши мумкин. Бу дегани, иш берувчи ўз ташаббуси билан ходимларнинг аҳволини яхшиловчи нормаларни белгилаши мумкин.
Қўшимча ҳуқуқлар ва кафолатлар ходимлар учун қўшимча имтиёзлар, тўловлар, дам олиш вақти ва бошқа шу каби афзалликларни бериши керак.
МИСОЛ
Жамоа келишувида ходимларга моддий ёрдам кўрсатиш назарда тутилмаган. Моддий ёрдам кўрсатиш тўғрисидаги низомда эса ходимларга оилавий шароити оғирлашганда моддий ёрдам кўрсатилиши белгиланиши мумкин.

4. Ички ҳужжатларда белгиланган нормалар жамоа келишувига зид бўлмаслиги керак. Агар улар жамоа келишувига зид бўлса, улар ҳақиқий эмас деб ҳисобланади.
Шундан хулоса қилиш мумкинки, жамоа келишувлари ички ҳужжатларга нисбатан юқори кучга эга ҳисобланади.
Ўз ҳуқуқларини юқори турувчи ҳужжатларда белгиланганидан ёмонлаштирилган деб ҳисоблаган ҳар бир ходим бу ҳақда иш берувчига, вакиллик органига, давлат органига ёхуд бевосита судга мурожаат қилиши мумкин. 

15-модда. Ички ҳужжатларнинг ўзаро нисбати
Иш берувчи томонидан касаба уюшмаси қўмитаси билан келишувга кўра қабул қилинган, шунингдек иш берувчи якка ўзи қабул қилган ички ҳужжатлар жамоа шартномасига нисбатан ходимнинг ҳолатини ёмонлаштирувчи қоидаларни ўз ичига олмаслиги керак.
Иш берувчи якка ўзи қабул қилган ички ҳужжатлар ходимнинг ҳолатини иш берувчи томонидан касаба уюшмаси қўмитаси билан келишувга кўра қабул қилинган ички ҳужжатларга нисбатан ёмонлаштирувчи қоидаларни ўз ичига олмаслиги керак.
Агар меҳнат тўғрисидаги қонунчиликда, жамоа келишувларида ёхуд жамоа шартномасида ёки иш берувчи томонидан касаба уюшмаси қўмитаси билан келишувга кўра қабул қилинган меҳнат ҳақидаги бошқа ҳуқуқий ҳужжатларда у ёки бу масала иш берувчи томонидан касаба уюшмаси қўмитаси билан келишувга кўра ҳал этилиши кераклиги назарда тутилган бўлса, ушбу талабга риоя этиш иш берувчи учун мажбурийдир.
Касаба уюшмаси қўмитаси ушбу модданинг учинчи қисмида белгиланган масалалар бўйича қабул қилинган қарор тўғрисида иш берувчига унинг ёзма мурожаати олинган кундан эътиборан йигирма кунлик муддатда ёзма шаклда хабар бериши керак, бундан ушбу Кодексда бошқа муддат назарда тутилган ҳоллар мустасно. Агар мазкур муддат тугагач иш берувчининг мурожаати жавобсиз қолган бўлса, иш берувчи тегишли масалани касаба уюшмаси қўмитасининг розилигини олмасдан ҳал қилишга ҳақлидир.
Ташкилотда касаба уюшмаси қўмитаси ташкил этилмаган ҳолларда иш берувчи қонунчиликка мувофиқ касаба уюшмаси қўмитаси билан келишиб олиниши керак бўлган масалаларни ҳал қилиш нияти тўғрисида меҳнат жамоасини ёзма шаклда хабардор қилиши шарт. Агар ахборот олинган кундан эътиборан икки ҳафта ичида меҳнат жамоасининг бошланғич касаба уюшмаси ташкилотини ёки ходимларнинг бошқа вакиллик органини ташкил этиш тўғрисидаги қарори қабул қилинадиган умумий йиғилиши (конференцияси) ўтказилмаса, иш берувчи тегишли масалаларни мустақил равишда ҳал қилишга ҳақлидир.
ШАРҲ:
1. Шарҳланаётган моддада ички ҳужжатларнинг ўзаро нисбати билан боғлиқ қоидалар белгиланган.
Ички ҳужжатлар деганда, иш берувчи томонидан касаба уюшмаси қўмитаси билан келишувга кўра қабул қилинган ва иш берувчи якка ўзи қабул қилган ҳужжатлар тушунилади. Ички меҳнат тартиб-қоидалари, Одоб-ахлоқ қоидалари, Хизмат текшируви ўтказиш тартиби ва бошқа шундай хусусиятга эга ҳужжатлар ички ҳужжатлар тоифасига киради.
Ушбу кодекснинг 18-моддасида иш берувчилар якка ўзи қабул қиладиган ҳужжатлар мазмуни очиб берилган. Унга кўра, иш берувчилар ўз ваколатлари доирасида ходим (ходимлар)га ёки жамоага йўналтирилган ва бир марта қўлланилиш (ишга қабул қилиш, меҳнат шароитларини ўзгартириш, бошқа ишга ўтказиш, меҳнат шартномасини бекор қилиш, ходимга меҳнат таътили бериш, ходимга нисбатан интизомий жазо қўллаш, ходимларни рағбатлантириш тўғрисидаги ва бошқа буйруқлар) учун мўлжалланган ҳужжатлар: буйруқ, фармойиш ва қарорлар тушунилади. Ушбу кодексда бундай ҳужжатлар умумлаштириб буйруқлар деб юритилиши ҳам белгиланган. 
Мазкур моддада иш берувчи томонидан касаба уюшмаси қўмитаси билан келишувга кўра қабул қилинган, шунингдек иш берувчи якка ўзи қабул қилган ички ҳужжатлар жамоа шартномасига нисбатан ходимнинг ҳолатини ёмонлаштирувчи қоидаларни ўз ичига олиши мумкин эмаслиги белгиланган.
2. Бу норма меҳнат ҳуқуқидаги ижтимоий шериклик тамойилининг яққол ифодасидир. Унинг асосий мақсади — иш берувчининг якка ҳокимлигини чеклаш ва касаба уюшмаси билан келишилган (одатда ходим учун фойдалироқ бўлган) қоидаларни "айланиб ўтиш"га йўл қўймасликдир.
Демак, иш берувчининг касаба уюшмаси билан келишиб қабул қилган ҳужжати юқорироқ ҳуқуқий кучга эга. Иш берувчи ўз ҳужжати билан фақат ходимнинг ҳолатини яхшилаши мумкин, лекин келишилган нормалардан пастга тушира олмайди.
МИСОЛ
Иш берувчининг касаба уюшмаси қўмитаси билан келишувга кўра қабул қилинган ички ҳужжатида, масалан Мукофотлаш тўғрисидаги низомда ходимларга байрам муносабати билан 5 млн сўмдан мукофот беришни иш берувчи ўз зиммасига олган бўлса, иш берувчи якка ўзи қабул қилган ички ҳужжатда, буйруқ билан ушбу мукофотни миқдорини камайтириши, яъни 2 млн сўм этиб белгилаш мумкин эмас.  

3. Ушбу модданинг учинчи қисмига кўра меҳнат тўғрисидаги қонунчилик, жамоа келишувлари, жамоа шартномаси ёки иш берувчининг меҳнат ҳақидаги бошқа ҳуқуқий ҳужжатларида у ёки бу масала иш берувчи томонидан касаба уюшмаси қўмитаси билан келишувга кўра ҳал этилиши кераклиги назарда тутилган бўлса, ушбу талабга риоя этиш иш берувчи учун мажбурий эканлиги ҳам белгиланган.
Агар ушбу қоидаги риоя этилмаса, яъни касаба уюшмаси қўмитаси билан келишувга кўра ҳал этилиши керак бўлган масала касаба уюшмаси қўмитаси билан келишмасдан ҳал этилса,  ҳужжатлар тасдиқланса, ушбу ҳужжат ноқонуний деб топилиши мумкин, бундан касаба уюшмаси қўмитаси мавжуд бўлмаган ташкилотлар ёки касаба уюшмасига белгиланган тартибга киритилган, аммо  касаба уюшмаси томонидан белгиланган муддатларда муносабат билдирмаган ҳолатлар мустасно.   
МИСОЛ
МКнинг 296-модданинг иккинчи қисмига кўра ички меҳнат тартиби қоидалари иш берувчи томонидан касаба уюшмаси қўмитаси билан келишилган ҳолда тасдиқланади. Демак, ички меҳнат тартиб қоидаларини иш берувчини якка ўзи тасдиқланиши мумкин эмас.

4. Мазкур модданинг тўртинчи қисмида иш берувчи томонидан касаба уюшмаси қўмитаси билан келишувга кўра қабул қилинадиган меҳнат ҳақидаги бошқа ҳуқуқий ҳужжатларни ишлаб чиқиш ёки тасдиқлашнинг муддатлари, касаба уюшмаси қўмитасининг мажбурияти ва иш берувчининг ҳуқуқи белгиланган.  
Иш берувчи томонидан касаба уюшмаси қўмитаси билан келишувга кўра қабул қилинадиган меҳнат ҳақидаги бошқа ҳуқуқий ҳужжатлар лойиҳаси ишлаб чиқилгандан кейин ёки ишлаб чиқиш жараёнида бу ҳақида касаба уюшмаси қўмитасига ёзма мурожаат қилади.
Касаба уюшмаси қўмитаси ушбу ёзма мурожаатни олган кундан бошлаб йигирма кун ичида иш берувчига ёзма шаклда хабар бериши керак. Айрим ҳолларда МКда белгиланган бўлса ушбу муддат камроқ бўлиши ҳам мумкин. Масалан, МК 164-моддасига кўра  касаба уюшмаси қўмитаси ходим билан меҳнат шартномасини бекор қилишга розилиги масаласи бўйича қабул қилинган қарор ҳақида меҳнат шартномасини бекор қилиш ҳуқуқига эга бўлган мансабдор шахснинг ёзма тақдимномаси олинган кундан эътиборан ўн кунлик муддатда иш берувчига хабар қилиши керак.  
Агар мазкур йигирма кунлик ёки МКда назарда тутилган муддат тугагач иш берувчининг мурожаати жавобсиз қолган бўлса, иш берувчи тегишли масалани касаба уюшмаси қўмитасининг розилигини олмасдан ҳал қилишга, тегишли ҳужжатни иш берувчининг ўзи тасдиқлашга ҳақлидир.
5. Ушбу қоида иш берувчиларда касаба уюшмаси қўмитаси ташкил этилмаган ҳолларда иш берувчи белгиланган масалаларни ҳал қилиш нияти тўғрисида меҳнат жамоасини ёзма шаклда хабардор қилиши шартлиги белгиланган. 
Шунингдек, бу норманинг асл моҳияти шундаки, иш берувчи муҳим қарорларни қабул қилишда ходимларнинг фикрини четлаб ўтмаслиги керак, лекин шу билан бирга, вакиллик органи йўқлиги сабабли иш тўхтаб ҳам қолмаслиги лозим.
Иш берувчида касаба уюшмаси бўлмаса, у қуйидагиларни амалга ошириши керак:
Иш берувчи эълонлар тахтасига ёки ички тармоққа "Биз янги Ички меҳнат тартиб қоидаларини қабул қилмоқчимиз. Касаба уюшмаси йўқлиги сабабли, ходимлардан ўз вакиллик органини тузишни сўраймиз" мазмунида ёзма эълон беради.
Хабар берилган кундан бошлаб 2 ҳафта (14 кун) кутилади.
Агар ходимлар йиғилиш ўтказиб, касаба уюшмаси ёки ходимлар вакилини сайласа иш берувчи ўша орган билан келишади.
Агар 2 ҳафта ичида ҳеч қандай йиғилиш ўтказилмаса ва вакиллик органи тузилмаса — иш берувчи қарорни бир томонлама (мустақил) қабул қилиши мумкин.
Аксарият ташкилотларда ходимлар орасида меҳнат ҳуқуқидан хабардорлар йўқлиги ва йиғилишни қандай ўтказиш кераклигини билувчилар йўқлиги учун йиғилиш ўтказилмаслиги мумкин. Бундай ҳолда иш берувчи ходимларга меҳнат ҳуқуқларини тушунтириши йиғилишни ташкил этишга ёрдам бериши мумкин, лекин мажбур эмас. 
 Агар иш берувчи ушбу 2 ҳафталик огоҳлантириш муддатига амал қилмай, тўғридан-тўғри қарор қабул қилса, бу ҳужжат (масалан, интизомий жазо ёки ишдан бўшатиш тартиби) судда ҳақиқий эмас деб топилиши мумкин.
Бу норма иш берувчини "бизда касаба уюшмаси йўқ-ку, ким билан келишаман?" деган баҳонадан маҳрум қилади ва ходимларга ўз ҳуқуқларини ҳимоя қилиш учун имконият беради.

16-модда. Меҳнат тўғрисидаги қонунчиликнинг, меҳнат ҳақидаги бошқа ҳуқуқий ҳужжатларнинг ва меҳнат шартномасининг ўзаро нисбати
Ходим билан тузилган меҳнат шартномасида ходимга меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда назарда тутилганига нисбатан қўшимча ҳуқуқлар ва кафолатлар назарда тутилиши мумкин.
Меҳнат шартномасига ходимнинг ҳуқуқий ҳолатини меҳнат тўғрисидаги қонунчиликка ва меҳнат ҳақидаги бошқа ҳуқуқий ҳужжатларга нисбатан ёмонлаштирувчи шартларни киритиш тақиқланади.
ШАРҲ:
1. Шарҳланаётган ушбу моддада уч тоифдаги ҳужжатлар, яъни меҳнат тўғрисидаги қонунчилик, меҳнат ҳақидаги бошқа ҳуқуқий ҳужжатлар ва меҳнат шартномасининг ўзаро нисбати билан боғлиқ қоидалар белгиланган.
Шарҳланаётган ушбу моддага кўра ходим билан тузилган меҳнат шартномасида ходимга меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда назарда тутилганига нисбатан қўшимча ҳуқуқлар ва кафолатлар назарда тутилиши мумкин. Бу кафолатлар ходим билан иш берувчи ўртасида тузилган меҳнат шартномасида белгилаб қўйилади. 
Меҳнат тўғрисидаги қонунчилик бу — минимал стандарт. Яъни, иш берувчи ходимга қонунчиликда белгиланган даражадан кам ҳуқуқ бера олмайди, лекин ундан кўпроқ имтиёзлар бериши нафақат мумкин, балки рағбатлантирилади.
МИСОЛЛАР
Иш вақтининг нормал муддати ҳафтасига 40 соатдан ортиқ бўлмаслиги керак, аммо меҳнат шартномада ташкилот ходимга иш ҳақини камайтирмаган ҳолда ҳафтасига 35 соатлик иш вақти белгилаши мумкин (МК 183-моддасида ҳам кўрсатилган). 
Ишдан бўшатиш нафақаси ўртача ойлик иш ҳақининг 50 фоизидан кам бўлмаслиги керак (иш стажига қараб), аммо меҳнат шартномада иш берувчи  Ишдан бўшатиш нафақаси ўртача ойлик иш ҳақининг 100 фоизи этиб  белгилаши мумкин.
Ташкилот жамоа шартномасида ҳар бир ходим учун 3 календарь кунлик қўшимча таътил бериш белгиланган, аммо меҳнат шартномада ушбу қўшимча таътилни 4 календарь кун этиб белгилаш мумкин. 

2. Мазкур модда талабига кўра, агарда меҳнат тўғрисидаги қонунчилик ва меҳнат ҳақидаги бошқа ҳуқуқий ҳужжатларда белгиланмаган бўлса, меҳнат шартномасига ходимнинг ҳуқуқий ҳолатини бу ҳуқуқий ҳужжатларга нисбатан ёмонлаштирувчи шартларни киритиш тақиқланади.
МКнинг 105-моддасида меҳнат шартномаси шартларининг ҳақиқий эмаслиги билан қоидалар мустаҳкамланган. Унга кўра меҳнат шартномасининг мазмунига:
ходимнинг ҳолатини меҳнат тўғрисидаги қонунчиликка ва меҳнат ҳақидаги бошқа ҳуқуқий ҳужжатларга нисбатан ёмонлаштирадиган;
меҳнат ва машғулотлар соҳасида камситишни тақиқлаш тўғрисидаги талабларни бузадиган;
мажбурий меҳнатни тақиқлаш ҳақидаги талабларни бузадиган;
ходимни қонунга хилоф ҳаракатларни ёки ҳам ходимнинг, ҳам бошқа шахсларнинг ҳуқуқларини бузадиган, ҳаёти ва соғлиғига таҳдид соладиган, шаънига, қадр-қимматига ёки ишчанлик обрўсига путур етказадиган ҳаракатларни амалга оширишга мажбурлайдиган шартлар киритилмаслиги керак, агар улар киритилган бўлса, ҳақиқий бўлмайди.
Меҳнат шартномаси айрим шартларининг ҳақиқий эмаслиги меҳнат шартномасининг умуман ҳақиқий эмаслигига сабаб бўлмайди.
Ўз ҳуқуқларини юқори турувчи ҳужжатларда белгиланганидан ёмонлаштирилган деб ҳисоблаган ҳар бир ходим бу ҳақда иш берувчига, вакиллик органига, давлат органига ёхуд бевосита судга мурожаат қилиши мумкин.
МИСОЛ
МКнинг 112 ва 113-моддаларида кўрсатилган асослар мавжуд бўлмасада, ходим билан муддатли меҳнат шартнома тузилиши ходимнинг ҳуқуқий ҳолатини меҳнат тўғрисидаги қонунчиликка нисбатан ёмонлаштирувчи шартларни киритилиши ҳисобланади ва бу ҳақиқий эмас деб топилиб, меҳнат шартнома муддати номуайян муддатга тузилган ҳисобланади.  
 	17-модда. Меҳнат ҳақидаги бошқа ҳуқуқий ҳужжатлар қоидаларининг ва меҳнат шартномаси шартларининг ҳақиқий эмаслиги
Ушбу Кодекс 13-моддасининг иккинчи қисмида, 14-моддасининг биринчи, иккинчи ва тўртинчи қисмларида, 15-моддасининг биринчи ва иккинчи қисмларида назарда тутилган талабларга риоя этмаслик ходимнинг ҳолатини ёмонлаштирадиган меҳнат ҳақидаги бошқа ҳуқуқий ҳужжатлар қоидаларининг ҳақиқий эмаслигига сабаб бўлади.
Ушбу Кодекс 16-моддасининг иккинчи қисмида назарда тутилган талабларга риоя этмаслик ходимнинг ҳолатини ёмонлаштирадиган меҳнат шартномаси шартларининг ҳақиқий эмаслигига сабаб бўлади.
Ҳақиқий бўлмаган меҳнат ҳақидаги бошқа ҳуқуқий ҳужжатларнинг қоидалари, шунингдек меҳнат шартномасининг шартлари қўлланилмайди. Бундай қоидалар ва шартлар қабул қилинган пайтдан эътиборан ҳақиқий эмас деб ҳисобланади.
Меҳнат ҳақидаги бошқа ҳуқуқий ҳужжатлар айрим қоидаларининг ёки меҳнат шартномаси алоҳида шартларининг ҳақиқий эмаслиги тегишли ҳужжатнинг ёки меҳнат шартномасининг умуман ҳақиқий эмаслигига сабаб бўлмайди.
ШАРҲ:
1. Шарҳланаётган ушбу моддада меҳнат ҳақидаги бошқа ҳуқуқий ҳужжатлар қоидаларининг ва меҳнат шартномаси шартларининг ҳақиқий эмаслигига оид қоидалар берилган.
Ушбу моддада МКнинг 13-моддасининг иккинчи қисмида, 14-моддасининг биринчи, иккинчи ва тўртинчи қисмларида, 15-моддасининг биринчи ва иккинчи қисмларида назарда тутилган талабларга риоя этмаслик ходимнинг ҳолатини ёмонлаштирадиган меҳнат ҳақидаги бошқа ҳуқуқий ҳужжатлар қоидаларининг ҳақиқий эмаслигига сабаб  бўлиши белгиланган.
Юқорида кўрсатилган моддаларда қуйидаги талаблар белгиланган. Хусусан, меҳнат ҳақидаги бошқа ҳуқуқий ҳужжатларга ходимнинг ҳолатини меҳнат тўғрисидаги қонунчиликка нисбатан ёмонлаштирувчи қоидаларни киритишга йўл қўйилмайди. Тармоқ ва ҳудудий жамоа келишувларига ходимларнинг ҳолатини бош жамоа келишувига нисбатан ёмонлаштирувчи қоидаларни киритиш тақиқланади. Тармоқ ва ҳудудий жамоа келишувлари қоидаларида тафовутлар мавжуд бўлган ҳолларда, қайси жамоа келишуви ходим учун қулайроқ шарт-шароитларни ўз ичига олган бўлса, ўша келишув қоидалари қўлланилади. 
Шунингдек, ички ҳужжатларга ходимнинг ҳолатини жамоа келишувларига нисбатан ёмонлаштирувчи қоидаларни киритиш тақиқланади. Иш берувчи томонидан касаба уюшмаси қўмитаси билан келишувга кўра қабул қилинган, шунингдек иш берувчи якка ўзи қабул қилган ички ҳужжатлар жамоа шартномасига нисбатан ходимнинг ҳолатини ёмонлаштирувчи қоидаларни ўз ичига олмаслиги керак.
Бундан ташқари, меҳнат шартномасига ходимнинг ҳуқуқий ҳолатини меҳнат тўғрисидаги қонунчиликка ва меҳнат ҳақидаги бошқа ҳуқуқий ҳужжатларга нисбатан ёмонлаштирувчи шартларни киритиш тақиқланади. Иш берувчи якка ўзи қабул қилган ички ҳужжатлар ходимнинг ҳолатини иш берувчи томонидан касаба уюшмаси қўмитаси билан келишувга кўра қабул қилинган ички ҳужжатларга нисбатан ёмонлаштирувчи қоидаларни ўз ичига олмаслиги керак.
Кўрсатиб ўтилган қоидалар меҳнат ҳақидаги бошқа ҳуқуқий ҳужжатлар қоидалари ва меҳнат шартномаси шартларининг ҳақиқий эмаслигига сабаб бўлади.
Шундан келиб чиқиб амалда ҳақиқий бўлмаган меҳнат ҳақидаги бошқа ҳуқуқий ҳужжатларнинг қоидалари ва меҳнат шартномасининг шартлари қўллаш мумкин эмас. Киритилган бундай қоидалар ва белгиланган шартлар қабул қилинган пайтдан бошлаб ҳақиқий эмас, деб топилади.
Лекин, мазкур модда меҳнат ҳақидаги бошқа ҳуқуқий ҳужжатлар айрим қоидалари ёки меҳнат шартномаси алоҳида шартларининг ҳақиқий эмаслиги тегишли ҳужжатнинг ёки меҳнат шартномасининг умуман ҳақиқий эмаслигига сабаб бўлмаслигини ҳам таъкидлайди.
Бу ҳақида Ўзбекистон Республикаси Олий суди Пленумининг 2023 йил 20 ноябрдаги “Судлар томонидан меҳнат шартномасини бекор қилишни тартибга солувчи қонунчиликни қўллаш амалиёти тўғрисида”ги  26-сон қарорида бундай шартлар ҳақида атрофлича тўхталиб ўтилган.
2. Шунингдек, МК 16-моддасининг иккинчи қисмида назарда тутилган талабларга риоя этмасдан ходимнинг ҳолатини ёмонлаштирадиган шартларини меҳнат шартномасида киритилиши ушбу шартларнинг ҳақиқий эмаслигига сабаб бўлади.
Ушбу қоида меҳнат низоларини кўриб чиқувчи ёки назорат қилувчи органлар томонидан инобатга олиниб, ўз ваколатлари доирасида меҳнат шартномасини ушбу бандини ҳақиқий эмас деб топиши ёки бекор қилиши, шунингдек ўзгартириш киритишни талаб қилиши мумкин бўлади.
3. Ходимнинг аҳволини юқори кучга эга бўлган ҳужжатга нисбатан ёмонлаштирувчи ва ҳақиқий бўлмаган меҳнат ҳақидаги бошқа ҳуқуқий ҳужжатларнинг қоидалари, шунингдек меҳнат шартномасининг шартлари қабул қилинган пайтдан эътиборан ҳақиқий эмас деб ҳисобланади ва ушбу қоидаларни қўллаш мумкин эмас. Агар қўлланилса, бу қонун бузилиш ҳисобланади. 
Шунингдек, агар иш берувчи касаба уюшмаси қўмитаси билан келишиб, меҳнат ҳақидаги бошқа ҳуқуқий ҳужжатларга ёки ходим билан ўзаро келишиб меҳнат шартномасига ходимнинг аҳволини юқори кучга эга бўлган ҳужжатга нисбатан ёмонлаштирувчи қоидалар ёки шартлари киритган бўлса ҳам, улар қабул қилинган пайтдан эътиборан банд юридик кучга эга бўлмайди. 
МИСОЛ
Ташкилот ички меҳнат тартиб қоидаларига касаба уюшмаси қўмитаси билан келишиб, ҳафтада 45 соат нормал иш вақти этиб белгилади. Бу МКнинг 182-моддаси талабларига зид ва ходимнинг ҳуқуқий ҳолатини ёмонлаштирмоқда. Ушбу ҳолатда ички меҳнат тартиб қоидалари имзоланган вақтдан бошлаб ҳақиқий эмас деб топилади. Агар ходимлар ҳафтасига 45 соат ишга жалб этилган бўлса, 40 соатдан ортиғи (5 соат) иш вақтидан ташқари ишга жалб этиш сифатида баҳоланиб, қўшимча ҳақ тўланиши ёки ходимнинг хоҳишига кўра бошқа иш кунида дам олиш куни берилиши керак.

4. Ушбу модданинг биринчи, иккинчи ва учинчи қисмлари ёки МКнинг бошқа моддаларига асосан ҳақиқий эмас деб топилган (ҳисобланувчи) меҳнат ҳақидаги бошқа ҳуқуқий ҳужжатларнинг қоидалари ёки меҳнат шартномаси алоҳида шартлари ушбу ҳужжатнинг ёки меҳнат шартномасининг умуман ҳақиқий эмаслигига сабаб бўлмайди. Балки айнан ходимнинг аҳволини юқори кучга эга бўлган ҳужжатга нисбатан ёмонлаштирувчи қоидалар ёки шартлар мавжуд тегишли банди ҳақиқий эмас бўлади, бошқа бандлар амалда  бўлади.
Ҳақиқий бўлмаган, юридик кучга эга бўлмаган бандлар қонунчиликка мувофиқлаштирилади. 
 
18-модда. Иш берувчининг якка тартибдаги ҳуқуқий ҳужжатлари
Иш берувчилар қонунчиликда белгиланган тартибда ўз ваколатлари доирасида муайян ходимга (ходимларга) ёки жамоага йўналтирилган ва бир марта қўлланилиш (ишга қабул қилиш, меҳнат шароитларини ўзгартириш, бошқа ишга ўтказиш, меҳнат шартномасини бекор қилиш, ходимга меҳнат таътили бериш, ходимга нисбатан интизомий жазо қўллаш, ходимларни рағбатлантириш тўғрисидаги ва бошқа буйруқлар) учун мўлжалланган якка тартибдаги ҳуқуқий ҳужжатлар - буйруқлар, фармойишлар, қарорлар (бундан буён матнда буйруқлар деб юритилади) қабул қилиши мумкин.
Раҳбар якка ўзи қабул қиладиган якка тартибдаги ҳуқуқий ҳужжатлар буйруқлар ёки фармойишлар тарзида эълон қилинади. Коллегиал ижро этувчи орган томонидан қабул қилинадиган якка тартибдаги ҳуқуқий ҳужжатлар қарорлар тарзида қабул қилинади.
Агар иш берувчининг якка тартибдаги ҳуқуқий ҳужжатлари ходимлар учун меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда белгиланган шарт-шароитларга нисбатан унча қулай бўлмаган қоидаларни ўз ичига олган бўлса, бу ҳужжатлар ёки уларнинг тегишли қисмлари ҳақиқий бўлмайди.
ШАРҲ:
1. Шарҳланаётган ушбу моддада иш берувчининг якка тартибдаги ҳуқуқий ҳужжатлари турлари кўрсатилган ва ҳужжатларнинг мазмуни билан боғлиқ қоидалар белгиланган.
Иш берувчиларнинг ваколатлари нафақат МК ёки меҳнат тўғрисидаги қонунчиликда балки бошқа қонунчилик ҳужжатларида ҳам кўрсатилган бўлади. Шунинг учун ушбу модданинг биринчи қисмида “қонунчиликда белгиланган тартибда ўз ваколатлари доирасида” деган жумла ишлатилган.
Муайян ходимга (ходимларга) ёки жамоага йўналтирилган деганда иш берувчининг якка тартибдаги ҳуқуқий ҳужжатлари нафақат битта ходимларга балки бир неча ходим учун, ҳатто бутун жамоа учун қабул қилиниши ва меҳнат муносабатларини тартибга солиши мумкин. Масалан, битта буйруқ билан битта ходимга меҳнат таътили берилиши ёки  10 нафар ходимга меҳнат таътили берилиши мумкин ёхуд барча ташкилот ходимларига байрам муносабати билан мукофот берилиши мумкин.
Шарҳланаётган модданинг биринчи қисмида иш берувчининг буйруқларини бир қанча турлари кўрсатилган бўлиб, булар мисол тариқасида келтирилган ва бу рўйхат чекланмаган. Чунки “ва бошқа буйруқлар” деган жумла ҳам ишлатилган.
Бундан ташқари, ушбу рўйхатда кўрсатилган мисолларни айнан шу масалада иш берувчи буйруқ қабул қилиш керак деган маънони ҳам бермайди. Чунки айримлари тавсиявий хусусиятга эга. Агар МКда айнан шу масалада буйруқ билан расмийлаштириш кераклиги кўрсатилган бўлса, мажбурий. Масалан, МК 313-моддаси тўртинчи қисмида ходимга интизомий жазо чорасини қўллаш иш берувчининг буйруғи билан расмийлаштирилиши белгилаб қўйилган бўлиб, ушбу ҳолатда буйруқ қабул қилиниши мажбурий. Аммо ходимга меҳнат таътилини бериш ёки рағбатлантириш тўғрисидаги буйруқ қабул қилиш тавсиявий, чунки  МКда айнан шу масалаларда буйруқ расмийлаштириш бўйича мажбурий талаб йўқ. Меҳнат таътили учун таътиллар жадвали, рағбатлантириш учун комиссиянинг баёни ҳам асос бўлиши мумкин.    
 Шунингдек, шарҳланаётган модданинг биринчи қисмида  якка тартибдаги ҳуқуқий ҳужжатлар - буйруқлар, фармойишлар, қарорлар шаклида қабул қилиш мумкинлиги, МКнинг тегишли моддаларида якка тартибдаги ҳуқуқий ҳужжатлар, яъни буйруқлар, фармойишлар, қарорлар буйруқлар деб аталиши кўрсатилган бўлиб, кейинги моддаларда буйруқ сўзи ишлатилганда фармойиш ва қарорни ҳам тушуниш мумкин бўлади. 
Бундан ташқари, иш берувчининг якка тартибдаги ҳуқуқий ҳужжатлари бир марта қўлланилиши учун қабул қилиши мумкинлиги кўрсатилган бўлиб, аксарият ҳолларда бир марта қўлланилади, лекин айрим ҳолларда қонунчилик ҳужжатлари, жамоа келишувлари, жамоа шартномаси  ва касаба уюшмаси билан келишган ҳолда қабул қилинган ички ҳужжатларни ижросини таъминлаш мақсадида доимий амал қиладиган якка тартибдаги ҳуқуқий ҳужжатлар ҳам иш берувчи томонидан расмийлаштирилиши мумкин. Масалан, қонунчилик ҳужжати ёки жамоа шартномага асосан ходимларнинг иш ҳақи оширилди. Шунда, унинг ижросини таъминлаш мақсадида тегишли масъулларга топшириқлар бериш мақсадида доимий амал қилинадиган буйруқ расмийлаштирилиши мумкин.
Якка тартибдаги ҳуқуқий ҳужжатлари бир марта қўлланилиши деганда буйруқда кўрсатилган муддатда амал қилади (масалан, январь ойи якунлари бўйича ходимларни рағбатлантириш тўғрисидаги буйруқ фақат январь ойида амал қилади) ёки маълум бир ҳолатни расмийлаштириш учун (масалан, бир ходимга интизомий жазо чораси қўлланилди, ушбу буйруқ бир йил ёки муддатдан олдин интизомий жазо олиб ташланган вақтга қадар амал қилади). 
 2. Иш берувчи, яъни ташкилот раҳбари ўз ваколати доирасида якка ўзи якка тартибдаги ҳуқуқий ҳужжат - буйруқ ёки фармойишлар чиқаради. Иш беруви коллегиал ижро этувчи орган бўлса, унда якка тартибдаги ҳуқуқий ҳужжатлари қарорлар тарзида қабул қилинади. 
Ушбу модданинг биринчи қисмига асосан “буйруқ” сўзи умумий маънода ишлатилиб, МКнинг тегишли моддаларида буйруқ расмийлаштириш лозим кўрсатилган бўлсада, коллегиал ижро этувчи орган иш берувчи бўлганда қарор шаклида ҳужжат расмийлаштирилиши керак бўлади. Масалан, айрим норматив-ҳуқуқий ҳужжатларда ташкилот раҳбари ёки ўринбосари комиссия томонидан лавозимга тайинланиши ёки озод этилиши лозимлиги кўрсатилган бўлади. Ушбу ҳолатда ташкилот раҳбари ёки ўринбосари учун иш берувчи комиссия ҳисобланади ва комиссиянинг қарори билан ишга қабул қилиниши ёки меҳнат шартномаси бекор қилиниши мумкин бўлади.
3. Мазкур модда учинчи қисми талабига кўра, агар иш берувчининг якка тартибдаги ҳуқуқий ҳужжатлари ходимлар учун меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда белгиланган шарт-шароитларга нисбатан унча қулай бўлмаган қоидаларни ўз ичига олган бўлса, бу ҳужжатлар ёки уларнинг тегишли қисмлари ҳақиқий ҳисобланмайди. 
Ушбу ҳолатда унча қулай бўлмаган қоидалар деганда нафақат ходимнинг ҳолатини ёмонлаштирувчи балки ходимнинг ҳолатини ёмонлаштирмаса ҳам, лекин қулай бўлмаслиги назарда тутилмоқда. 
МИСОЛ
Ташкилот ички меҳнат тартиб қоидаларида тушлик учун танаффус бир соат, яъни 13:00 дан 14:00 гача танаффус белгиланган. 
Иш берувчининг буйруғи билан тушлик учун танаффус бир соат, яъни 12:30 дан 14:30 гача танаффус белгиламоқчи.  
Мазкур ҳолатда ходимлар учун тушлик учун танаффус 13:00 дан 14:00 гача бўлса қулайми ёки 12:30 дан 14:30 гача бўлсами? Шунга аниқлик киритиш керак бўлади. Агар ходимлар учун 13:00 дан 14:00 гача бўлган вақт қулай бўлса, буни буйруқ билан ўзгартириш мумкин эмас. Агар ходимлар учун  12:30 дан 14:30 гача қулай бўлса, унда иш берувчи буйруқ билан ўзгартириш мумкин. Чунки МКнинг 191-моддаси учинчи қисмига кўра иш вақтининг режими (шу жумладан овқатланиш учун танаффус) ички меҳнат тартиб қоидаларида ҳам бошқа ички ҳужжатларда белгилаш мумкин.  

Агар иш берувчининг якка тартибдаги ҳуқуқий ҳужжатининг барча қоидалари ходимлар учун меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда белгиланган шарт-шароитларга нисбатан унча қулай бўлмаса бу ҳужжат тўлиқ ҳақиқий ҳисобланмайди. Агар айрим бандларда шундай қоидалар белгиланган бўлса, айнан ушбу банд ҳақиқий ҳисобланмайди.
МИСОЛ
Агар буйруқ 10 та банддан иборат бўлса ва фақат 1 та банди меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда белгиланган шарт-шароитларга нисбатан унча қулай бўлмаса, бутун буйруқ эмас, фақат ўша ноқонуний 1 та банд бекор бўлади. Қолган 9 та банд ўз кучида қолади.
 
19-модда. Ходим ва иш берувчи якка тартибдаги меҳнатга оид муносабатларнинг субъектлари сифатида
Ходим ва иш берувчи якка тартибдаги меҳнатга оид муносабатларнинг субъектларидир.
Меҳнатга оид ҳуқуқ лаёқатига ва муомала лаёқатига эга бўлган, ушбу Кодексда белгиланган ёшга етган ҳамда иш берувчи билан меҳнат шартномаси тузган Ўзбекистон Республикаси фуқаролари, шунингдек чет эл фуқаролари ва фуқаролиги бўлмаган шахслар ходимлар бўлиши мумкин.
Қуйидагилар иш берувчилар сифатида иш юритиши мумкин:
мулкчилик шаклидан ва идоравий мансублигидан қатъи назар, ташкилотлар;
ташкилотларнинг филиаллари, ваколатхоналари ёки бошқа алоҳида таркибий бўлинмалари (бундан буён матнда ташкилотларнинг алоҳида бўлинмалари деб юритилади);
жисмоний шахслар.
Жисмоний шахслар қуйидаги ҳолларда иш берувчилар бўлиши мумкин:
агар улар юридик шахс ташкил этмасдан тадбиркорлик фаолиятини амалга оширувчи якка тартибдаги тадбиркорлар сифатида рўйхатга олинган бўлса;
агар улар ўзига хизмат кўрсатилиши ва уй хўжалигини юритишда ёрдамлашиш мақсадида уй хизматчиларини ёллашни амалга оширса;
агар қонунчиликда назарда тутилган ҳолларда уларнинг касбий фаолияти рўйхатдан ўтказилиши ва (ёки) лицензияланиши лозим бўлса ҳамда улар мазкур фаолиятни амалга ошириш мақсадида ходимлар билан меҳнатга оид муносабатларга киришган бўлса.

ШАРҲ:
1. Мазкур моддада ходим ва иш берувчи якка тартибдаги меҳнатга оид муносабатларнинг субъекти эканлиги билан боғлиқ муносабатлар белгиланган. 
Ходим меҳнат муносабатларининг субъекти сифатида бу муносабатларда иштирок этади ва тегишли ҳуқуқ ва мажбуриятларга эга бўлади. Ходим ўзининг меҳнат қилишга оид конституциявий ҳуқуқига таяниб иш берувчи билан меҳнат шартномаси тузган ҳамда иш берувчига ёки фуқароларга ишга ёлланган пайтидан бошлаб ходим мақомига эга бўлади. 
2. Шарҳланаётган модданинг иккинчи қисмида кимлар ходим бўлиши мумкинлиги кўрсатилган бўлиб, унга кўра:
меҳнатга оид ҳуқуқ лаёқатига эга бўлган;
муомала лаёқатига эга бўлган;
МКда белгиланган ёшга етган;
иш берувчи билан меҳнат шартномаси тузган;
Ўзбекистон Республикаси фуқаролари, шунингдек чет эл фуқаролари ва фуқаролиги бўлмаган шахслар ходимлар бўлиши мумкин.
МКнинг 20-моддаси биринчи қисмига кўра меҳнат ҳуқуқлари ва мажбуриятларига эга бўлиш лаёқати (меҳнатга оид ҳуқуқ лаёқати) ҳамда фуқаронинг (жисмоний шахснинг) ўз хатти-ҳаракатлари орқали меҳнат ҳуқуқларига эга бўлиш ва уларни амалга ошириш, ўзи учун меҳнат мажбуриятларини олиш ва уларни бажариш лаёқати (меҳнатга оид муомала лаёқати) Ўзбекистон Республикасининг барча фуқаролари учун тенг равишда эътироф этилади.
 Ходимнинг меҳнатга оид ҳуқуқ лаёқати ва муомала лаёқати у ўн олти ёшга тўлган пайтидан эътиборан бир вақтнинг ўзида вужудга келади, бундан ушбу Кодексда ва бошқа қонунларда назарда тутилган ҳоллар мустасно.
МКнинг 31-моддасига кўра ўн бешдан ўн олти ёшгача шахслар билан якка тартибдаги меҳнатга оид муносабатлар уларни мазкур ёшга тўлгунига қадар ишга қабул қилишга ушбу Кодексга мувофиқ йўл қўйиладиган ҳолларда ота-онадан бирининг (ота-онанинг ўрнини босувчи шахснинг) дастлабки ёзма розилиги мавжуд бўлганда меҳнат шартномаси асосида юзага келади.
Ходим бўлиши учун меҳнат шартнома тузилиши муҳим шартлардан бири, лекин айрим ҳолларда қонунчиликда меҳнат шартнома тузилмайдиган тоифалар ҳам мавжуд ёки иш берувчи МК талабларини бузган ҳолда меҳнат шартнома расмийлаштирмаган ҳоллар ҳам бўлиши мумкин. МКнинг 128-моддаси биринчи қисмига кўра ишга қабул қилиш ҳуқуқига эга бўлган мансабдор шахс томонидан ёхуд унинг рухсати билан ходимни ҳақиқатда ишга қўйиш, ишга қабул қилиш лозим даражада расмийлаштирилганлигидан ёки расмийлаштирилмаганлигидан қатъи назар, меҳнат шартномасини иш бошланган кундан эътиборан тузиш деб ҳисобланади.

3. Ушбу моддада шунингдек, иш берувчилар сифатида иш юритиши мумкин шахслар тоифаси ва жисмоний шахсларнинг иш берувчилар бўлиши тартиблари кўрсатилган.
3.1. Иш берувчи якка тартибдаги меҳнатга оид муносабатларнинг субъекти ҳисобланади.
Иш берувчи ёлланма меҳнат муносабатларининг зарурий иштирокчиси саналади. Иш берувчи, яъни жисмоний, ақлий, касбий лаёқатга эга бўлган ва ўз иш кучини товар сифатида меҳнат бозорига олиб чиққан ҳар қандай жисмоний шахс билан шартнома тузишга, уни ишга ёллаш, зарур меҳнат шароитларини яратиб бера олиш, ўз вақтида иш ҳақи тўлаш, белгиланган кафолатларни таъминлай олиш лаёқатига эга бўлган томон меҳнат ҳуқуқининг асосий субъектидир. 
Иш берувчи меҳнат бозорида ва меҳнатга оид ҳуқуқий муносабатларда икки хил шаклда намоён бўлади ва у юридик шахс мақомидаги корхона, муассаса, ташкилот кўринишида ёки 18 ёшга тўлган фуқаролик муомала лаёқатига эга бўлган жисмоний шахс тарзида меҳнат муносабати иштирокчиси бўлиши мумкин. 
3.2. Меҳнат ҳуқуқий муносабатларда мулкчиликнинг турли шакллар (давлат, корхона, муассаса, ташкилотларни, хусусий корхоналар, акциядорлик жамиятлари, чет эл корхоналари ва ҳоказо)даги ҳамда ҳар хил ҳуқуқий мақомдаги (масъулияти чекланган жамият, унитар корхона ва бошқалар) ташкилотлар иш берувчи сифатида иштирок этадилар. 
Улар меҳнат бозорида қатнашиш ва ёлланма меҳнатдан фойдаланишда тенг ҳуқуқлидир. Иш берувчилар ўз олдига қўйган мақсад ва вазифаларининг ўзига хослигига кўра ходимлари билан ўзига хос тарздаги меҳнат ҳуқуқий муносабатларга киришадилар. Бу хусусиятлар уларнинг умумий ҳуқуқий мақомини белгиловчи устав ёки низомларида, ички меъёрий (локал) ҳужжатларида ўз ифодасини топади.
3.3. Юридик шахс мақомига эга бўлмасада ташкилотларнинг филиаллари, ваколатхоналари ёки бошқа алоҳида таркибий бўлинмалари (қонунчилик ҳужжатлари ёки ички ҳужжатларда ваколат берилган бўлса) иш берувчи ҳисобланади. 
МКнинг кейинги моддаларида ушбу ташкилотларнинг филиаллари, ваколатхоналари ёки бошқа алоҳида таркибий бўлинмалари ташкилотларнинг алоҳида бўлинмалари деб юритилади. 
3.4. Айрим жисмоний шахслар (фуқаролар) ҳам ёлланма меҳнатдан фойдаланишлари ва меҳнат бозорида иш берувчи сифатида иштирок этишлари мумкин, бироқ, бунинг учун 18 ёшга тўлган бўлиши, муомалага лаёқатли бўлиши, ушбу модданинг тўртинчи қисми ва МКнинг 23-моддаси талабларига мувофиқ бўлиши керак. 
4.1. Жисмоний шахслар ҳуқуқ ва муомала лаёқати эга бўлса, шарҳланаётган модданинг тўртинчи қисмида кўрсатилган ҳоллардагина иш берувчи бўлиши мумкин.
4.2. Жисмоний шахслар агар юридик шахс ташкил этмасдан тадбиркорлик фаолиятини амалга оширувчи якка тартибдаги тадбиркорлар сифатида рўйхатга олинган бўлса, ходимларни ёлласа, иш берувчи бўлиши мумкин (МКнинг 507-513-моддаларида якка тартибдаги тадбиркорларда ёлланиб ишлайдиган шахслар меҳнатини ҳуқуқий жиҳатдан тартибга солишнинг ўзига хос хусусиятлари белгиланган ушбу моддалар шарҳига қаранг).
4.3. Жисмоний шахслар агар улар ўзига хизмат кўрсатилиши ва уй хўжалигини юритишда ёрдамлашиш мақсадида уй хизматчиларини ёллашни амалга оширса, иш берувчи бўлиши мумкин (МКнинг 514-520-моддаларида Уй ишчиларининг меҳнатини ҳуқуқий жиҳатдан тартибга солишнинг ўзига хос хусусиятлари белгиланган ушбу моддалар шарҳига қаранг).
4.4. Жисмоний шахслар агар қонунчиликда назарда тутилган ҳолларда уларнинг касбий фаолияти рўйхатдан ўтказилиши ва (ёки) лицензияланиши лозим бўлса ҳамда улар мазкур фаолиятни амалга ошириш мақсадида ходимлар билан меҳнатга оид муносабатларга киришган бўлса, иш берувчи бўлиши мумкин.
Қонунчиликка кўра, айрим соҳа вакиллари алоҳида ташкилот (юридик шахс) тузмасдан туриб ҳам, муайян шартлар асосида иш берувчи бўлиш ҳуқуқига эга.
МИСОЛЛАР
1. Ўзбекистон Республикасининг “Нотариат тўғрисида”ги Қонунининг 81-моддаси биринчи қисмига кўра хусусий амалиёт билан шуғулланувчи нотариус юридик шахс ташкил этмаган ҳолда ўз идорасига эга бўлишга, банк ҳисобварағи ва бошқа шахсий ҳисобварақлар очишга, мулкий ҳамда шахсий номулкий ҳуқуқларга эга бўлишга ҳамда мажбуриятларни ўз зиммасига олишга, ходимлар билан меҳнат шартномаларини тузиш ва бекор қилишга, судда ўз номидан иштирок этишга ҳамда қонунчиликда назарда тутилган бошқа ҳаракатларни амалга оширишга ҳақли.
Ушбу Қонунга кўра хусусий амалиёт билан шуғулланувчи нотариуслар ҳам лицензияга эга бўлиши шарт. Нотариус иш юритиши учун котиб, архивчи ёки маслаҳатчи ёлламоқчи бўлса, жисмоний шахс сифатида ушбу ходимлар билан меҳнат муносабатларига киришади.
2. Ўзбекистон Республикасининг “Оилавий тадбиркорлик тўғрисида”ги Қонунининг 3-моддаси бешинчи қисмига кўра юридик шахс ташкил этмаган ҳолдаги оилавий тадбиркорлик қонунчиликда белгиланган тартибда амалга оширилади. Бунда юридик шахс ташкил этмаган ҳолдаги оилавий тадбиркорлик субъектлари беш нафаргача доимий ишчини ёллаб, улар билан меҳнат шартномаси тузишга, шунингдек меҳнатга лаёқатли ёшга тўлган бошқа яқин қариндошларини, шу жумладан болалари ва невараларининг эрини (хотинини), ака-укалари ва опа-сингилларини, уларнинг хотинини (эрини) ва болаларини юридик шахс ташкил этмаган ҳолдаги оилавий тадбиркорлик субъектининг иштирокчиси сифатида жалб этишга ҳақли. 
Ушбу жисмоний шахс зиммасига МКда белгиланган барча мажбуриятлар (хавфсиз меҳнат шароити, таътил бериш, иш ҳақини вақтида тўлаш) юклатилади.
 
20-модда. Ходимнинг меҳнатга оид ҳуқуқ лаёқати ва муомала лаёқати
Меҳнат ҳуқуқлари ва мажбуриятларига эга бўлиш лаёқати (меҳнатга оид ҳуқуқ лаёқати) ҳамда фуқаронинг (жисмоний шахснинг) ўз хатти-ҳаракатлари орқали меҳнат ҳуқуқларига эга бўлиш ва уларни амалга ошириш, ўзи учун меҳнат мажбуриятларини олиш ва уларни бажариш лаёқати (меҳнатга оид муомала лаёқати) Ўзбекистон Республикасининг барча фуқаролари учун тенг равишда эътироф этилади. 
Чет эл фуқаролари, фуқаролиги бўлмаган шахслар, агар Ўзбекистон Республикасининг қонунчилигида ёки халқаро шартномасида бошқача қоида назарда тутилмаган бўлса, худди Ўзбекистон Республикаси фуқаролари эга бўлган меҳнатга оид ҳуқуқ лаёқатига ва муомала лаёқатига эга бўлади.
Ходимнинг меҳнатга оид ҳуқуқ лаёқати ва муомала лаёқати у ўн олти ёшга тўлган пайтидан эътиборан бир вақтнинг ўзида вужудга келади, бундан ушбу Кодексда ва бошқа қонунларда назарда тутилган ҳоллар мустасно. 
ШАРҲ:
1. Мазкур шарҳланаётган моддада ходимнинг меҳнатга оид ҳуқуқ лаёқати ва муомала лаёқатининг ҳуқуқий табиати очиб берилган. 
Ходим сифатидаги фуқаронинг ҳуқуқ лаёқати ҳамда муомала лаёқатига умумий фуқаролик ҳуқуқ ва муомала лаёқатининг бир қисми сифатида қаралмоғи лозим. Шу билан бирга умумий фуқаролик ҳуқуқ ва муомала лаёқатидан фарқ қилувчи ўзига хос жиҳатлари ҳам мавжуд. Жумладан, меҳнат ҳуқуқ лаёқати фуқароларда туғилган пайтидан эмас, балки жисмоний ва ақлий жиҳатдан меҳнатга қобилиятли ва меҳнат қилиш ёшига етган пайтдан бошлаб вужудга келади. 
Меҳнат ҳуқуқлари ва мажбуриятларига эга бўлиш лаёқати меҳнатга оид ҳуқуқ лаёқати сифатида эътироф этилади.
Фуқаронинг (жисмоний шахснинг) ўз хатти-ҳаракатлари орқали меҳнат ҳуқуқларига эга бўлиш ва уларни амалга ошириш, ўзи учун меҳнат мажбуриятларини олиш ва уларни бажариш лаёқати меҳнатга оид муомала лаёқати сифатида эътироф этилади. 
Ўзбекистон Республикасининг барча фуқаролари учун меҳнатга оид ҳуқуқ лаёқати ва муомала лаёқати тенг равишда эътироф этилади. 
Ўзбекистон Республикаси Фуқаролик кодексининг 17-моддасида фуқароларнинг ҳуқуқ лаёқати ҳақида қоидалар белгиланган. Унга кўра, барча фуқароларнинг фуқаролик ҳуқуқ ва бурчларига эга бўлиш лаёқати (ҳуқуқ лаёқати) тенг равишда эътироф этилади. Фуқаронинг ҳуқуқ лаёқати у туғилган пайтдан эътиборан вужудга келади ва вафот этиши билан тугайди. Мазкур Кодекснинг  18-моддасида фуқаролар тадбиркорлик, деҳқон (фермер) хўжалиги билан ҳамда қонунда тақиқлаб қўйилмаган бошқа фаолият билан шуғулланишлари; ёлланма меҳнатдан фойдаланишлари; машғулот турини ва яшаш жойини танлашлари ҳуқуқига эга бўлишлари мумкинлиги белгиланган. 
Фуқаролик кодексининг 22-моддасида эса фуқаронинг муомала лаёқати мазмуни берилган.  Унга кўра, фуқаронинг ўз ҳаракатлари билан фуқаролик ҳуқуқларига эга бўлиш ва уларни амалга ошириш, ўзи учун фуқаролик бурчларини вужудга келтириш ва уларни бажариш лаёқати (муомала лаёқати) у вояга етгач, яъни ўн саккиз ёшга тўлгач тўла ҳажмда вужудга келади.
Фуқаролик кодексининг 23-моддасига кўра фуқаронинг ҳуқуқ лаёқати ва муомала лаёқатини чеклашга йўл қўйилмайди. Қонунда белгиланган ҳоллар ва тартибдан ташқари, ҳеч кимнинг ҳуқуқ ва муомала лаёқати чекланиши мумкин эмас.
Фуқароларнинг муомала лаёқатини чеклашнинг қонунда белгилаб қўйилган шартлари ва тартибига риоя қилмаслик давлат органининг тегишли чеклашни белгилайдиган ҳужжати ҳақиқий эмаслигига сабаб бўлади.
Фуқаронинг меҳнат қилиш билан боғлиқ лаёқатининг мазмуни фуқаролик қонунчилигига кўра эмас, балки меҳнат тўғрисидаги қонунчилик ҳужжатларига кўра белгиланади. 
Фуқаронинг ходим сифатидаги ҳуқуқ лаёқати қонунчиликда назарда тутилган ҳолларда чеклаб қўйилиши мумкин. Масалан, содир этган жинояти учун муайян касбларда ишлаш, лавозимни эгаллаш ҳуқуқидан маҳрум этилиши шунга мисол бўлади. Иш берувчиларнинг мансабдор шахслари томонидан у ёки бу мулоҳаза билан фуқароларни муайян касб ёхуд вазифаларда ишлашларига тўсқинлик қилиш мумкин эмас.
Ходимларнинг меҳнат қилишга, касб танлашга бўлган ҳуқуқлари тенгдир. Шу билан бирга ҳар бир шахснинг муайян жисмоний ва ақлий хусусиятлари, махсус билим ва малакага эга эканлигига кўра улар жиддий фарқланадилар. Шунга кўра ҳар бир ходимнинг меҳнат қилиш соҳасидаги ҳуқуқ лаёқатининг мазмуни ўзига хос ва бир – биридан фарқ қилади деб айтишга асослар мавжуд. 
Меҳнат соҳасидаги муомала лаёқати ҳам шахснинг муайян ёшга етганлиги, жисмоний ва ақлий лаёқатига кўра бир неча мезонларга амал қилинади. Фуқаронинг меҳнат қилиш ҳуқуқида муайян ёшга етиши талаб этилади, яъни ишга қабул қилиш учун 16 ёш умумий ёш қилиб белгиланган. Халқаро шартномалар ёки қонун ҳужжатларида бу ёш минимал қилиб белгиланиши ҳам мумкин. 
2. Чет эл фуқаролари, фуқаролиги бўлмаган шахсларнинг ҳуқуқ лаёқати ва муомала лаёқати қонунчиликда ва халқаро шартномаларда алоҳида қоидалар белгиланмаган бўлса, фуқароларимизга қўйилган талабларга мос равишда вужудга келади.
Чет эл фуқаролари, фуқаролиги бўлмаган шахсларнинг ҳуқуқ лаёқати ва муомала лаёқати қонунчиликда ва халқаро шартномаларда алоҳида қоидалар белгиланган бўлса, ушбу қоидаларга амал қилинади.  
3. Ходимнинг меҳнатга оид ҳуқуқ лаёқати ва муомала лаёқати умумий қоидага кўра ўн олти ёшга тўлган пайтидан эътиборан бир вақтнинг ўзида вужудга келади.
МКнинг 118-моддасига асосан ўн олти ёшга тўлмаганда меҳнатга оид ҳуқуқ лаёқати ва муомала лаёқати вужудга келади:
ёшларни меҳнатга тайёрлаш учун умумий ўрта, ўрта махсус, профессионал таълим ташкилотларининг ўқувчиларини уларнинг соғлиғига ҳамда маънавий камол топишига зиён етказмайдиган, ўқитиш жараёнини бузмайдиган енгил меҳнатни ўқишдан бўш вақтида бажариши учун ишга қабул қилишга — улар ўн беш ёшга тўлиши билан ота-онадан бирининг (ота-онасининг ўрнини босувчи шахснинг) ёзма розилиги билан;
маданий-томоша ташкилотларида, телевидение, радиоэшиттириш ташкилотларида ва бошқа оммавий ахборот воситаларида, шунингдек профессионал спортчилар билан ота-онанинг ҳар иккисининг (ота-она ўрнини босувчи шахснинг) розилиги ҳамда васийлик ва ҳомийлик органининг рухсати билан, соғлиғига ва маънавий камол топишига зиён етказмасдан асарларни яратиш ва (ёки) ижро этишда (кўргазмага қўйишда) иштирок этиш учун ўн беш ёшга тўлмаган шахслар билан меҳнат шартномасини тузишга йўл қўйилади (МК 118-моддаси шарҳига қаранг).
МК ёки бошқа қонунларда айрим ишлар, касб ва лавозимлар бўйича ўн олти ёшдан ошганда (18 ёш ёки 21 ёш) меҳнатга оид ҳуқуқ лаёқати ва муомала лаёқати вужудга келади.
МИСОЛ
1. МКнинг 412-моддасига кўра ўн саккиз ёшгача бўлган шахсларнинг меҳнатини меҳнат шароити зарарли ва (ёки) хавфли бўлган ишларда, ер ости ишларида, шунингдек бажарилиши уларнинг ҳаётига ва соғлиғига, хавфсизлигига ва маънавий жиҳатдан камол топишига зиён етказиши мумкин бўлган ишларда (тунги кафе ва клубларда, спиртли ичимликларни, тамаки маҳсулотларини, гиёҳвандлик ва психотроп моддаларни, токсик препаратларни ишлаб чиқариш, ташиш ҳамда сотиш ва бошқалар) қўллаш тақиқланади. 
2. Ўзбекистон Республикасининг “Йўл ҳаракати тўғрисида”ги Қонунининг 44-моддасига кўра: 
рухсат этилган энг кўп оғирлиги 3500 килограммдан ва ўриндиқлар сони ҳайдовчининг ўриндиғидан ташқари саккизтадан ошмайдиган автомобилларни бошқариш ҳуқуқи, бундан такси мустасно — ўн саккиз ёшга тўлган шахсларга берилади;
рухсат этилган энг кўп оғирлиги 3500 килограммдан ошадиган юк автомобилларини бошқариш ҳуқуқи — ўн саккиз ёшга тўлган шахсларга берилади;
такси сифатида фойдаланиладиган автомобилларни, шунингдек йўловчилар ташиш учун мўлжалланган ва ҳайдовчининг ўриндиғидан ташқари саккизтадан ортиқ ўриндиғи бўлган автомобилларни, трамвайлар ва троллейбусларни бошқариш ҳуқуқи — йигирма бир ёшга тўлган шахсларга берилади. 
Яъни, вазифаси ушбу турдаги транспорт воситасини бошқариш билан боғлиқ ҳайдовчилар учун меҳнатга оид ҳуқуқ лаёқати ва муомала лаёқати 18 ёш ва 21 ёшдан вужудга келади.


7-боб. Жамоавий музокаралар

60-модда. Жамоавий музокаралар олиб боришга бўлган ҳуқуқ
Ижтимоий шерикликнинг ҳар қандай тарафи жамоавий музокаралар ташаббускори бўлиши мумкин.
Аввалги жамоа келишувининг, жамоа шартномасининг амал қилиш муддати тугагунига қадар уч ой ичида ёки ушбу ҳужжатларда белгиланган муддатларда ижтимоий шерикликнинг ҳар қандай тарафи бошқа тарафга янги жамоа келишувини, жамоа шартномасини тузиш юзасидан музокаралар бошлаш тўғрисида ёзма хабар юборишга ҳақлидир.
Иш берувчиларнинг манфаатларини ифода этувчи шахслар, шунингдек иш берувчилар, маҳаллий ижро этувчи ҳокимият органлари, давлат бошқаруви органлари, сиёсий партиялар ташкил этган ёки молиялаштирадиган ташкилотлар ёхуд органлар томонидан ходимлар номидан жамоавий музокаралар олиб борилишига ҳамда жамоа келишувлари ва жамоа шартномаси тузилишига йўл қўйилмайди.
Ижтимоий шериклик тарафлари тегишли сўров олинган кундан эътиборан икки ҳафтадан кечиктирмай жамоавий музокаралар олиб бориш учун зарур бўлган ўзидаги мавжуд ахборотни бир-бирига тақдим этиши керак.
Жамоавий музокаралар иштирокчилари, жамоавий музокаралар олиб бориш билан боғлиқ бўлган бошқа шахслар олинган маълумотларни, агар ушбу маълумотлар давлат сирларига ёки қонун билан қўриқланадиган бошқа сирга тааллуқли бўлса, ошкор қилмаслиги лозим.
ШАРҲ:
1. Ушбу қоида ижтимоий шерикликда жамоавий музокараларни бошлаш ҳуқуқига эга бўлган томонларни белгилайди. Унга кўра, ижтимоий шерикликнинг ҳар қандай тарафи жамоавий музокаралар ташаббускори бўлиши мумкин.
Ижтимоий шериклик бу ходимлар, иш берувчилар ва давлат органлари ўртасидаги меҳнат соҳасидаги муносабатларни тартибга солишга қаратилган ҳамкорлик шаклидир.
Жамоавий музокаралар бу ходимлар ва иш берувчиларнинг вакиллари ўртасидаги меҳнат шароитлари, иш ҳақи, ижтимоий кафолатлар ва бошқа масалалар бўйича келишувга эришиш мақсадида ўтказиладиган музокаралардир.
Ташаббускор бу жамоавий музокараларни бошлаш таклифини киритувчи томон ҳисобланади.
Ҳар қандай тараф деганда ижтимоий шерикликнинг ҳар қандай иштирокчиси (ходимлар, иш берувчилар ёки уларнинг вакиллари ёхуд давлат органлари) жамоавий музокараларни бошлаш ҳуқуқига эга эканлигини англатади.
Ушбу қоида ижтимоий шерикликнинг барча иштирокчиларининг тенг ҳуқуқлилигини таъминлайди.
Жамоавий музокараларни бошлаш ҳуқуқи ходимлар ва иш берувчиларнинг ўз манфаатларини ҳимоя қилиш воситасидир.
2. Шарҳланаётган модданинг иккинчи қисми жамоа келишуви ёки жамоа шартномасининг амал қилиш муддати тугаши муносабати билан янги келишув ёки шартнома тузиш бўйича музокараларни бошлаш тартибини белгилайди. Унга кўра, ижтимоий шерикликнинг ҳар қандай тарафи аввалги келишув ёки шартноманинг амал қилиш муддати тугагунига қадар уч ой ичида ёки ушбу ҳужжатларда белгиланган муддатларда бошқа тарафга музокаралар бошлаш тўғрисида ёзма хабар юборишга ҳақлидир.
Жамоа келишуви ва жамоа шартномаси бу ходимлар ва иш берувчиларнинг вакиллари ўртасида тузиладиган, меҳнат шароитлари, иш ҳақи, ижтимоий кафолатлар ва бошқа масалаларни тартибга солувчи ҳужжатлардир.
Музокаралар бошлаш таклифини расмий равишда билдириш учун бошқа тарафга ёзма шаклдаги расмий ҳужжат билан хабарнома юбориш керак бўлади.
Ушбу қоида жамоа келишувлари ва жамоа шартномаларининг узлуксизлигини таъминлашга ёрдам беради.
Музокаралар бошлаш тўғрисидаги хабарномани ўз вақтида юбориш тарафларга янги келишув ёки шартнома бўйича музокараларни амал қилиш муддати тугашидан олдин якунлаш имконини беради.
3. Ушбу қоида ходимларнинг манфаатларини ҳимоя қилишда мустақилликни таъминлаш мақсадида жамоавий музокаралар олиб бориш ва жамоа келишувлари ёки жамоа шартномаларини тузишда кимлар иштирок эта олмаслигини белгилайди. Унга кўра, иш берувчиларнинг манфаатларини ифода этувчи шахслар, шунингдек иш берувчилар, маҳаллий ижро этувчи ҳокимият органлари, давлат бошқаруви органлари, сиёсий партиялар ташкил этган ёки молиялаштирадиган ташкилотлар ёхуд органлар томонидан ходимлар номидан жамоавий музокаралар олиб борилишига ҳамда жамоа келишувлари ва жамоа шартномаси тузилишига йўл қўйилмайди.
Ходимлар номидан жамоавий музокаралар олиб борилиши бу ходимларнинг манфаатларини ҳимоя қилиш мақсадида иш берувчилар ёки давлат органлари билан музокаралар олиб бориш ҳисобланади.
Ушбу қоиданинг асосий мақсади ходимларнинг манфаатларини ҳимоя қилишда мустақилликни таъминлаш, иш берувчиларнинг ёки давлат органларининг ходимларнинг ҳуқуқларини чеклашига йўл қўймасликдир.
Ушбу қоида ходимларнинг ўз манфаатларини мустақил равишда ҳимоя қилиш ҳуқуқини кафолатлайди ва жамоавий музокаралар жараёнида ходимларнинг ҳақиқий вакиллари иштирок этишини таъминлайди.
4. Ушбу қоида жамоавий музокаралар жараёнида ижтимоий шериклик тарафларининг ахборот тақдим этиш мажбуриятини белгилайди. Унга кўра, ижтимоий шериклик тарафлари тегишли сўров олинган кундан эътиборан икки ҳафтадан кечиктирмай жамоавий музокаралар олиб бориш учун зарур бўлган ўзидаги мавжуд ахборотни бир-бирига тақдим этиши керак.
Тегишли сўров олинган кун деганда ахборот тақдим этиш тўғрисидаги расмий сўров қабул қилинган сана тушунилади.
Икки ҳафталик муддат ахборот тақдим этиш учун берилган максимал муддат бўлиб, сўров олингандан сўнг икки ҳафта ичида ахборот тақдим этилиши керак.
Жамоавий музокараларнинг самарали ўтиши ва келишувга эришиш учун ахборот зарур ҳисобланади. Бу иш ҳақи, меҳнат шароитлари, ижтимоий кафолатлар, корхонанинг иқтисодий ҳолати ва бошқа шу каби маълумотларни ўз ичига олиши мумкин.
Ушбу қоиданинг асосий мақсади жамоавий музокаралар жараёнида шаффофликни таъминлаш, тарафларнинг ахборотга тенг имкониятини яратиш ва музокараларнинг самарадорлигини оширишдир.
5. Ушбу қоидага кўра, жамоавий музокаралар иштирокчилари ва музокаралар билан боғлиқ бўлган бошқа шахслар олинган маълумотларни, агар ушбу маълумотлар давлат сирларига ёки қонун билан қўриқланадиган бошқа сирга тааллуқли бўлса, ошкор қилмаслиги лозим.
Жамоавий музокаралар олиб бориш билан боғлиқ бўлган бошқа шахслар деганда бу жамоавий музокараларга бевосита иштирок этмаса ҳам, музокаралар жараёнида маълумот олиш имкониятига эга бўлган шахслар, масалан, экспертлар, таржимонлар, маслаҳатчилар ва бошқалар бўлиши мумкин.
Бунга жамоавий музокаралар жараёнида тарафлар томонидан тақдим этилган ёки музокаралар давомида аниқланган маълумотлар киради.
Давлат сирларига ёки қонун билан қўриқланадиган бошқа сирга тааллуқли бўлса, бунда махфийлик режимининг мавжудлигини кўрсатилиши керак.
Агар маълумотлар давлат сирини ташкил этса ёки қонун билан ҳимояланган бошқа сир бўлса (масалан, тижорат сири, шахсий маълумотлар), улар ошкор қилинмаслиги керак.

Ошкор қилмаслик деганда маълумотларни учинчи шахсларга тарқатмаслик, оммавий ахборот воситаларида эълон қилмаслик ёки бошқа усуллар билан ошкор қилмаслик мажбуриятини англатади.
Ушбу қоиданинг асосий мақсади давлат сирлари ва қонун билан қўриқланадиган бошқа сирларни ҳимоя қилиш, шунингдек, жамоавий музокаралар жараёнида тарафларнинг ўзаро ишончини таъминлашдир.
Ушбу қоидага риоя қилмаслик қонун билан белгиланган жавобгарликка олиб келади.

61-модда. Жамоавий музокаралар бошланадиган сана
Жамоавий музокаралар бошланиши тўғрисида билдиришнома олган ижтимоий шериклик тарафи етти кунлик муддатда ташаббускорга жамоавий музокаралар ўтказилиши ҳақида жавоб юборган ҳолда жамоавий музокараларга киришиши шарт. Агар тарафларнинг келишувига кўра жамоавий музокаралар бошланишининг бошқа санаси белгиланмаган бўлса, жамоавий музокаралар ўтказиш ташаббускори томонидан мазкур жавоб олинган кундан кейинги кун жамоавий музокаралар бошланадиган кун бўлади.
ШАРҲ:
Шарҳланаётган модда музокараларни бошлаш тўғрисидаги билдиришномага жавоб бериш учун мажбурий етти кунлик муддатни жорий этади ва шу орқали иш берувчи ёки ходимлар томонини жамоавий музокаралар жараёнига киришишга амалда мажбур қилади.
Агар бошқа сана келишилмаган бўлса, музокаралар жавоб олинган кундан кейинги куни бошланади.
Жамоавий музокаралар бошланиши тўғрисида билдиришнома деганда жамоавий музокараларни бошлаш таклифини ўз ичига олган расмий хабарнома тушунилади.
Етти кунлик муддат бу билдиришномага жавоб бериш учун берилган максимал муддатдир.
Жамоавий музокаралар ўтказилиши ҳақида жавоб юборган ҳолда билдиришнома олган тараф музокараларда иштирок этишга рози эканлигини билдириши керак.
Бу билдиришномани олган тараф музокараларда иштирок этишдан бош тортишга ҳақли эмас.
Агар тарафларнинг келишувига кўра жамоавий музокаралар бошланишининг бошқа санаси белгиланмаган бўлса: Бу тарафлар ўзаро келишиб, музокараларни бошлаш учун бошқа санани белгилашлари мумкинлигини англатади.
Ушбу қоиданинг асосий мақсади жамоавий музокаралар жараёнини тезлаштириш, тарафларнинг музокараларни кечиктиришига йўл қўймаслик ва меҳнат муносабатларини тартибга солишда самарадорликни таъминлашдир.

62-модда. Жамоавий музокаралар олиб бориш
Бирламчи, ҳудудий, тармоқ ва республика даражасидаги жамоавий музокаралар тегишли ижтимоий-меҳнат масалалари бўйича комиссиялар томонидан олиб борилади.
Жамоа келишувлари, жамоа шартномаси лойиҳаларини, уларга ўзгартиш ва қўшимчалар киритиш тўғрисидаги лойиҳаларни, жамоа келишувларини ва жамоа шартномасини бажариш ҳақидаги қарорлар лойиҳаларини, шунингдек жамоавий музокаралар предмети бўлган бошқа қарорлар лойиҳаларини тайёрлаш учун ижтимоий-меҳнат масалалари бўйича ҳудудий, тармоқ ва республика комиссиялари ишчи гуруҳлар тузади. Ижтимоий-меҳнат масалалари бўйича бошланғич даражадаги комиссиялар, зарурат бўлганда, ишчи гуруҳлар тузишга ҳақли.
Ишчи гуруҳлар тарафлар тенглиги асосида ижтимоий шериклик тарафларининг вакилларидан шакллантирилади. Тарафларнинг ҳар бири ишчи гуруҳдаги ўз вакилларининг шахсий таркибини мустақил равишда белгилайди. Тарафларнинг келишувига кўра ишчи гуруҳ таркибига маслаҳат овози бериш ҳуқуқига эга бўлган мустақил олимлар, экспертлар, мутахассислар шартнома асосида киритилиши мумкин.
ШАРҲ:
1. Шарҳланаётган модданинг биринчи қисми музокаралар даражалари иерархиясини белгилайди: бошланғич, ҳудудий, тармоқ (соҳавий) ва республика даражалари. Бу халқаро амалиётда назарда тутилган кўп босқичли ижтимоий мулоқот принципига тўлиқ мос келади.
Бошланғич даражадаги жамоавий музокаралар иштирокчилари алоҳида ташкилот, корхона, муассаса ёки якка тартибдаги тадбиркор ҳамда уларнинг ходимлари.
МИСОЛ
Тикувчилик фабрикасида ходимларнинг маъмурият билан қўшимча дам олиш кунларини жорий этиш юзасидан олиб борилган музокаралари.

Ҳудудий даражадаги музокаралар иштирокчилари битта шаҳар, туман ёки вилоят доирасидаги иш берувчилар уюшмалари ва касаба уюшмалари давлат органлари ҳисобланади.
МИСОЛ
Фарғона вилояти касаба уюшмалари бирлашмаси билан иш берувчилар бирлашмалари ўртасида ёз ойларида иш вақтини қисқартириш масаласида ўтказилган жамоавий музокаралар.
Тармоқ (соҳавий) даражаси — иқтисодиётнинг маълум бир соҳасидаги касаба уюшмалари ва иш берувчилар уюшмаларини ҳамда давлат органларини бирлаштиради.
МИСОЛ
“Ўзбекистон темир йўллари” АЖ билан темирйўлчилар ва транспорт қурувчилари касаба уюшмаси ўртасида темирйўл транспорти тармоғи бўйича тузилган тармоқ келишувини тузиш тўғрисида музокара.

Республика даражасидаги жамоавий музокаралар Вазирлар Маҳкамасининг 2019 йил 3 июлдаги 553-сон қарори билан тасдиқланган Ижтимоий-меҳнат масалалари бўйича республика уч томонлама комиссиясининг таркиби томонидан олиб борилади.
МИСОЛ
Ўзбекистон Республикаси Вазирлар Маҳкамаси, Ўзбекистон касаба уюшмалари федерацияси ва Ўзбекистон иш берувчилар конфедерацияси ўртасида ижтимоий-иқтисодий масалалар бўйича Бош жамоавий келишув.
 
2. Шарҳланаётган модданинг иккинчи қисми — музокаралар жараёнида ишчи гуруҳларни тенглик асосида шакллантиришни назарда тутади. Бу томонларнинг тенг ҳуқуқлилигини кафолатлайди ва бир томоннинг устунлик қилиши ёки босим ўтказишини олдини олади.
Бошқача айтганда, ишчи гуруҳлар музокара иштирокчиларининг тенг сонидан ташкил топиши лозим, шунингдек, уларни фаолият йўналишлари бўйича ажратиш мақсадга мувофиқ.
Масалан: музокара жараёнида параллел равишда икки ишчи гуруҳ фаолият юритиши мумкин — “Жамоавий келишув матнини ишлаб чиқиш гуруҳи” ва “Ижро устидан назорат гуруҳи”.
Ишчи гуруҳ ижтимоий-меҳнат масалалари бўйича ҳудудий, тармоқ ва республика комиссиялари даражасида тузилади. 
Ижтимоий-меҳнат масалалари бўйича бошланғич даражадаги комиссиялар, зарурат бўлганда, ишчи гуруҳлар тузишга ҳақли.
3. Шарҳланаётган модданинг учинчи қисмида ишчи гуруҳлар тарафлар тенглиги асосида ижтимоий шериклик тарафларининг вакилларидан шакллантирилиши белгиланган.
Тарафларнинг ҳар бири ишчи гуруҳдаги ўз вакилларининг шахсий таркибини мустақил равишда белгилайди, яъни бошқа тарафнинг қистови ёки босими билан белгиламайди. 
Тарафларнинг келишувига кўра ишчи гуруҳ таркибига маслаҳат овози бериш ҳуқуқига эга бўлган мустақил олимлар, экспертлар, мутахассислар шартнома асосида киритилиши мумкин. Бу эса музокараларда муҳокама қилинаётган масалаларнинг сифатини ва объективлигини оширади.
Бундай ҳолларда ҳуқуқий ёки ижтимоий таҳлилни амалга оширувчи эксперт гуруҳларини ташкил этиш мумкин.
	ХАЛҚАРО СТАНДАРТЛАР
Ўзбекистон Республикаси томонидан ратификаци қилинган ХМТнинг Жамоа музокараларига кўмаклашиш тўғрисидаги 154-сон конвенцияси талабларига МК талаблари тўлиқ мос келади. 

63-модда. Жамоавий музокаралар жараёнида юзага келган ихтилофларни ҳал этиш
Агар жамоавий музокаралар жараёнида жамоавий музокаралар тарафлари музокаралар предмети бўлган айрим масалалар юзасидан келишувга эриша олмаган бўлса, улар ихтилофларга сабаб бўлмаган масалаларга доир келишувни расмийлаштиради ва бир вақтнинг ўзида келишувга эришиб бўлмаган масалалар бўйича ихтилофлар баённомасини тузади.
Агар жамоавий музокаралар жараёнида музокаралар предмети бўлган барча масалалар юзасидан келишилган қарор қабул қилинмаган бўлса ҳам музокаралар тарафлари ихтилофлар баённомасини тузади.
Ихтилофлар баённомасида тарафларнинг ихтилофларни бартараф этиш учун зарур бўлган чоралар ва жамоавий музокараларни қайта тиклаш муддатлари тўғрисидаги келишиб олинган таклифлари кўрсатилади.
Тарафлар жамоавий музокараларни қайта тиклаш чоғида ҳал қила олмаган ихтилофларни ҳал этишга (тартибга солишга) доир низолар ушбу Кодексда жамоавий меҳнат низоларини ҳал этиш учун белгиланган тартибда кўриб чиқилади.
ШАРҲ:
1. Шарҳланаётган модданинг биринчи қисми қоидаси жамоавий музокаралар жараёнида келишувга эришилмаган ҳолатларда тарафларнинг ҳаракатларини белгилайди. Унга кўра, агар тарафлар музокаралар предмети бўлган айрим масалалар юзасидан келишувга эриша олмаса, улар ихтилофларга сабаб бўлмаган масалаларга доир келишувни расмийлаштиради ва бир вақтнинг ўзида келишувга эришиб бўлмаган масалалар бўйича ихтилофлар баённомасини тузади.
Музокаралар предмети бўлган айрим масалалар юзасидан тарафлар муҳокама қилинаётган барча масалалар бўйича бир фикрга кела олмаган бўлса, келишувга эриша олмаган бўлади.
Улар ихтилофларга сабаб бўлмаган масалаларга доир келишувни расмийлаштиради, яъни тарафлар келишувга эришилган масалалар бўйича ёзма равишдаги баённома тузадилар.
Бу тарафлар келишилмаган масалаларни қайд этиб, улар бўйича ўз позицияларини баён қиладиган ҳужжат тузишлари кераклигини англатади.

Ушбу қоиданинг асосий мақсади жамоавий музокаралар жараёнида эришилган натижаларни мустаҳкамлаш, келишилмаган масалаларни аниқ белгилаб олиш ва келгусида улар бўйича музокараларни давом эттириш учун замин яратишдир.
2. Жамоавий музокаралар жараёнида айрим масалаларда келишувга эришиб, айримларида эришилмаган бўлса ҳам,  бу ҳақида музокаралар тарафлари ихтилофлар баённомасини тузади.
Келишувга эришилган масалалар бўйича тегишли ҳужжатлар расмийлаштирилади. 
МИСОЛ
Жамоавий музокараларда иш ҳақини ошириш ва меҳнат шароитларини яхшилаш бўйича музокаралар ўтказилди. Музокара натижасида меҳнат шароитларини яхшилашга келишувга эришилди, лекин иш ҳақини оширишда келишувга эришилмади. 
Ушбу ҳолатда меҳнат шароитларини яхшилаш бўйича жамоа шартномага тегишли ўзгартириш киритилади, аммо иш ҳақини ошириш масаласи бўйича келишувга эришилмаганлиги ихтилофлар баённномаси билан расмийлаштирилади. 

3. Жамоавий музокараларда келишувга эришилмаган масалалар бўйича расмийлаштириладиган ихтилофлар баённомасида тарафларнинг ихтилофларни бартараф этиш учун зарур бўлган чоралар (мавжуд муаммолар, имкониятлар ва ҳ.к.) ва жамоавий музокараларни қайта тиклаш муддатлари тўғрисидаги келишиб олинган таклифлари кўрсатилади.
Келишиб олинган таклифлар кўрсатилгандан кейин тарафлар уларни белгиланган муддатларда қайта кўриб чиқишлари яна музокаралар ўтказиши керак бўлади.
4. Тарафлар жамоавий музокараларни қайта тиклаш чоғида ҳал қила олмаган ихтилофларни ҳал этишда ижобий натижага эришилмаса, яъин келишувга эришилмаса, бу жамоавий меҳнат низолари ҳисобланади ва бундай низоларни кўриб чиқиш МКнинг 570-581-моддаларида белгиланган тартибда ҳал этилади. 

64-модда. Жамоавий музокараларда иштирок этадиган шахсларга бериладиган кафолатлар ва компенсациялар
Жамоавий музокараларда, жамоа келишуви, жамоа шартномаси лойиҳасини тайёрлашда иштирок этадиган шахслар асосий ишидан тарафларнинг келишуви билан белгиланадиган муддатга, ўртача иш ҳақи сақланган ҳолда озод этилади.
Жамоавий музокараларда иштирок этиш билан боғлиқ бўлган барча харажатлар меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда белгиланган тартибда компенсация қилинади. Агар жамоа келишувида, жамоа шартномасида бошқача қоида назарда тутилмаган бўлмаса, олимлар, экспертлар ва мутахассисларнинг хизматларига ҳақ тўлаш таклиф қилувчи тараф томонидан амалга оширилади.
Жамоавий музокараларда иштирок этадиган ходимларнинг вакиллари билан меҳнат шартномасини иш берувчининг ташаббуси билан ушбу музокаралар олиб борилаётган даврда бекор қилишга, шунингдек уларга нисбатан интизомий жазо қўллашга ёки уларни бошқа ишга ўтказишга уларнинг вакиллик қилишига ваколат берган органнинг олдиндан розилигини олмасдан йўл қўйилмайди.
ШАРҲ:

	1. Шарҳланаётган модданинг биринчи қисмида иш берувчининг ижтимоий шерикликни амалга ошириш борасидаги мажбуриятларидан бири кўрсатилган, яъни жамоавий музокараларда, жамоа келишуви, жамоа шартномаси лойиҳасини тайёрлашда иштирок этадиган шахслар асосий ишидан ўртача иш ҳақи сақланган ҳолда озод этилади.
	Ишдан озод этиш муддати тарафлар келишуви билан белгиланади. Бунинг энг кўп ёки энг кам муддати қонунчиликда белгинмаган. 
	Ушбу ходим сайланган касаба уюшмаси қўмитаси аъзоси ёки иш берувчининг вакиллари бўлиши мумкин.
	Ўртача иш ҳақини ҳисоблаш МКнинг 257-моддасида белгиланган тартибда ҳисобланади ва ходимнинг ҳар бир ишдан озод этилган кунлари учун тўлаб берилади. 
	2. Жамоавий музокараларда иштирок этиш билан боғлиқ бўлган харажатларга мутахассис ёки экспертларни жалб этишга, ўрганишлар (сўровномалар) ўтказиш учун сарфланган харажатлар (йўл кира, овқат пули ва бошқалар) кабилар киради. 
Меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда ушбу харажатларни ким томонидан қанча миқдорда компенсация қилиниши белгиланган бўлса, тарафлар бунга риоя этиши керак. Агар белгиланмаган бўлса, тарафлар келишуви билан ҳал қилинади. Келишувга эришилмаса, олимлар, экспертлар ва мутахассисларнинг хизматларига ҳақ тўлаш таклиф қилувчи тараф томонидан амалга оширилади.
3. Ушбу қоида ходимлар вакилларини (масалан, касаба уюшмаси қўмитаси аъзоларини) иш берувчининг босимидан ҳимоя қилишга қаратилган.
Бу ерда гап жамоавий музокараларда иштирок этаётган ходимларнинг вакиллари ҳақида кетмоқда. Улар одатда касаба уюшмаси қўмитаси аъзолари, ходимлар томонидан сайланган бошқа вакиллар ёки жамоа шартномасини тузиш учун тузилган комиссия аъзолари бўлиши мумкин.
Иш берувчи музокаралар кетаётган даврда қуйидаги учта ҳаракатни уларнинг вакиллик қилишига ваколат берган органнинг олдиндан розилигини олмасдан амалга ошира олмайди, ушбу ходимларни:
иш берувчининг ташаббуси билан меҳнат шартномасини бекор қилиш;
интизомий жазо қўллаш; 
бошқа ишга ўтказиш.
Юқоридаги ҳаракатларни амалга ошириш учун иш берувчи албатта ваколат берган органнинг (одатда касаба уюшмасининг) олдиндан ёзма розилигини олиши шарт.
Агар касаба уюшмаси розилик бермаса, иш берувчининг буйруғи ғайриқонуний ҳисобланади.
Бу қоида фақат музокаралар олиб борилаётган давр учун амал қилади.
Агар иш берувчи ушбу тартибни бузган ҳолда ходимни ишдан бўшатса ёки жазоласа, ходим суд орқали ишга қайта тикланиши ва маънавий зарар ундириши мумкин.

8-боб. Жамоа шартномаси

65-модда. Жамоа шартномасининг тушунчаси ва шакли 
Жамоа шартномаси ташкилотда ёки якка тартибдаги тадбиркорда якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни тартибга солувчи ҳамда ходимлар томонидан ўз вакиллари орқали ва иш берувчи томонидан тузиладиган меҳнат тўғрисидаги ҳуқуқий ҳужжатдир.
Жамоа шартномаси умуман ташкилотда, унинг алоҳида бўлинмаларида тузилиши мумкин.
Ташкилотнинг алоҳида бўлинмасида жамоавий музокаралар ўтказиш, иш берувчи номидан жамоа шартномасини имзолаш учун иш берувчи ушбу алоҳида бўлинма раҳбарига ёки бошқа шахсга ушбу Кодекснинг 46-моддасига мувофиқ зарур ваколатлар беради. 
Ташкилотнинг алоҳида бўлинмасида жамоавий музокараларни ўтказиш, жамоа шартномасини имзолаш чоғида ходимлар манфаатларини ифода этиш ҳуқуқи ушбу бўлинма ходимларининг вакилларига берилади.
Жамоа шартномаси ёзма шаклда тузилади.
ШАРҲ:
1. Шарҳланаётган модданинг биринчи қисмида жамоа шартномасига таъриф берилган бўлиб, унга кўра жамоа шартномаси ташкилотда ёки якка тартибдаги тадбиркорда якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни тартибга солувчи ҳамда ходимлар томонидан ўз вакиллари орқали ва иш берувчи томонидан тузиладиган меҳнат тўғрисидаги ҳуқуқий ҳужжатдир.
Жамоа шартномаси ташкилот фаолияти ва муносиб меҳнатни таъминлашда муҳим ҳуқуқий ҳужжат бўлиб, ушбу ташкилот ходимлари ва иш берувчиси учун мажбурийдир.
Жамоа шартномаси иккита асосий йўналишни қамраб олади, биринчиси якка тартибдаги меҳнат муносабатлари бўлса, иккинчиси улар билан бевосита боғлиқ бўлган ижтимоий муносабатлардир (МКнинг 11-модда шарҳига қаранг).
МКнинг 12-моддасига кўра меҳнат ҳақидаги бошқа ҳуқуқий ҳужжатларга жамоа шартномаси ҳам киради. МКнинг моддаларида  “меҳнат ҳақидаги бошқа ҳуқуқий ҳужжатлар” деган жумла ишлатилганда, албатта жамоа шартномасини ҳам инобатга олиш керак. 
Жамоа шартномаси нафақат ташкилотда (юридик шахсда) балки  якка тартибдаги тадбиркорда (жисмоний шахсда) ҳам тузиш мумкин. 
2. Айрим йирик ташкилотда уларнинг алоҳида бўлинмалари (филиаллари, муассасалари, офислари ва бошқа) бўлиши мумкин. Ушбу ташклиотларда жамоа шартномаси ташкилотнинг барча ходимлари учун алоҳида бўлинмаларини ҳам қамраб олган ҳолда тузилиши мумкин ёки алоҳида бўлинмаларида тузилиши мумкин.
Ташкилот алоҳида бўлинмаси деганда юридик шахс мақомига эга бўлмаса-да, лекин ташкилотдан масофавий ёки функционал жиҳатдан ажралиб турадиган тузилма тушунилади.
МИСОЛЛАР
банкнинг вилоятдаги филиали;
заводнинг бошқа шаҳардаги цехи;
компаниянинг хориждаги ваколатхонаси.

3. Агар жамоа шартномаси ташкилотнинг алоҳида бўлинмаларида тузилса, ташкилотнинг алоҳида бўлинмасида жамоавий музокаралар ўтказиш, иш берувчи номидан жамоа шартномасини имзолаш учун иш берувчи ушбу алоҳида бўлинма раҳбарига ёки бошқа шахсга МКнинг 46-моддасига мувофиқ зарур ваколатлар беради.  
Яъни, иш берувчининг вакиллигини ҳамда уларнинг ҳуқуқ ва манфаатларини бошланғич даражада ифода этиш ва ҳимоя қилишни ташкилот раҳбари, жисмоний шахс бўлган иш берувчи ёки улар ваколат берган шахслар ушбу Кодексга, қонунчиликка ва меҳнат ҳақидаги бошқа ҳуқуқий ҳужжатларга, иш берувчининг таъсис ҳужжатларига мувофиқ амалга оширади.
Ҳудудий, тармоқ ва республика даражасида иш берувчиларнинг вакиллигини ҳамда уларнинг ҳуқуқ ва манфаатларини ифода этиш ҳамда ҳимоя қилишни тегишинча иш берувчиларнинг ҳудудий, тармоқ ва республика бирлашмалари амалга оширади.
4. Бу қоида ташкилотнинг тузилмавий жиҳатдан мураккаб эканлигини, яъни унинг турли ҳудудларда ёки йўналишларда алоҳида бўлинмалари (филиаллар, ваколатхоналар, цехлар) борлигини ҳисобга олади.
Қонунчилик бўйича агар ташкилотнинг умумий жамоа шартномасидан ташқари, айнан шу бўлинма учун алоҳида келишув керак бўлса, музокара олиб бориш ҳуқуқи шу бўлинманинг ўз ходимлари сайлаган вакилларга (касаба уюшмаси қўмитаси ёки бошқа вакиллар) берилади.
Чунки бош офисдаги касаба уюшмаси чекка ҳудуддаги филиал ходимларининг меҳнат шароитларини, маҳаллий иқлим ёки иш хусусиятларини тўлиқ билмаслиги мумкин. Шу сабабли, бўлинма ходимларига ўз манфаатларини бевосита ҳимоя қилиш имкони берилади.
Бу норма марказлаштирилган бошқарув билан маҳаллий эҳтиёжлар ўртасидаги мувозанатни таъминлайди. Масалан, тоғ-кон корхонасининг бош офиси Тошкентда бўлса, Навоий вилоятидаги конда ишлайдиган ходимларнинг вакиллари ўзларига хос бўлган хавфлилик даражаси ва дам олиш вақти бўйича алоҳида келишувга эришиш ҳуқуқига эга бўладилар.
Алоҳида бўлинма даражасида тузилган жамоа шартномаси ташкилотнинг умумий жамоа шартномасида белгиланган стандартлардан паст бўлмаслиги керак. Улар фақат қўшимча енгилликлар ёки ўзига хос иш тартибини белгилаши мумкин.  
5. Жамоа шартномаси фақат ёзма шаклда тузилади, оғзаки шаклда тузишга йўл қўйилмайди.
Амалдаги қонунчиликка кўра ёзма шаклдаги қоғоз ёки электрон шаклда бўлиши мумкин.

66-модда. Жамоа шартномасини тузиш зарурлиги тўғрисида қарор қабул қилиш
Жамоа шартномасини тузиш зарурлиги тўғрисидаги қарор ва уни тузиш масаласи бўйича жамоавий музокаралар бошлаш тўғрисидаги таклиф исталган тарафдан берилиши мумкин.
Ушбу Кодекснинг 49-моддасида белгиланган тартибда жамоавий музокаралар олиб бориш ва жамоа шартномаси лойиҳасини тайёрлаш учун ижтимоий-меҳнат масалалари бўйича комиссия тузилади.
ШАРҲ:
1. Шарҳланаётган моддада жамоа шартномасини тузиш ҳақидаги ташаббус ҳар қандай тарафдан (иш берув ва унинг вакиллари, ходимлар ва уларнинг вакиллари) чиқиши мумкинлиги назарда тутилган.
Бу қоида жамоавий меҳнат муносабатларида ташаббускорлик ва тенг ҳуқуқлилик принципини ифодалайди. Унга кўра, жамоа шартномасини тузиш жараёни фақат иш берувчининг хоҳишига боғлиқ эмас.
Ушбу норма иккала томонга ҳам бир хил ҳуқуқ беради. Яъни, иш берувчи индамаса, ходимлар кутиб ўтирмасдан, ўзлари музокара бошлашни талаб қилишга ҳақлидирлар.
Масалан, касаба уюшмаси қўмитаси йиғилиб, "Бизга янги жамоа шартномаси керак" деган хулосага келади.
Бир тараф иккинчи тарафга жамоавий музокараларни бошлаш ҳақида ёзма билдиришнома юборади.
Ташаббус факти ёзма равишда — билдиришнома, йиғилиш баённомаси ёки касаба уюшма қўмитасининг хати орқали қайд этилади.
Иккинчи тараф ушбу таклифни олган кундан бошлаб 7 кун ичида музокараларга киришиши шарт.
Рад этишга ҳаққи йўқ. Агар иш берувчи музокаралардан бўйин товласа, унга нисбатан маъмурий жавобгарлик (жарима) қўлланилиши мумкин.
Иш берувчининг "хоҳласам тузаман, хоҳламасам йўқ" дейишига йўл қўймайди.
Шунингдек, амалдаги жамоа шартномасининг муддати тугашига 3 ой қолганда ёки исталган вақтда тарафлар янги шартнома устида ишлашни бошлаши мумкин.
2. Шарҳланаётган модданинг иккинчи қисми ижтимоий-меҳнат масалалари бўйича комиссия тузилишини назарда тутади, бу эса музокаралар жараёнини институционал жиҳатдан расмийлаштиришни таъминлайди.
Иккинчи қисм мазмунида МКнинг 49-моддасига ҳавола мавжуд бўлиб, у вакиллик органлари ва музокаралар олиб бориш учун комиссиялар тузиш тартибини белгилайди.
     
67-модда. Жамоа шартномасининг мазмуни ва тузилиши 
Жамоа шартномасининг мазмунини ва тузилишини унинг тарафлари белгилайди.
Жамоа шартномасига иш берувчининг ва ходимларнинг қуйидаги масалалар бўйича ўзаро мажбуриятлари киритилиши мумкин:
меҳнатга ҳақ тўлаш шакли, тизими ва миқдори, пул мукофотлари, нафақалар, компенсациялар, қўшимча тўловлар;
нархларнинг ўзгаришидан, инфляция даражасидан, жамоа шартномасида белгиланган кўрсаткичларнинг бажарилишидан келиб чиққан ҳолда меҳнатга ҳақ тўлашни тартибга солиш механизми;
ходимларнинг бандлиги, уларни қайта тайёрлаш, уларнинг малакасини ошириш, уларни ишдан бўшатиш шартлари;
иш вақти ва дам олиш вақтининг, таътилларнинг давомийлиги;
ходимларнинг, шу жумладан аёлларнинг, ногиронлиги бўлган шахсларнинг ва ўн саккиз ёшга тўлмаган шахсларнинг меҳнат шароитлари ҳамда меҳнат муҳофазасини яхшилаш, экологик хавфсизликни таъминлаш;
ташкилотни, идорага қарашли уй-жойни хусусийлаштириш чоғида ходимларнинг манфаатларини ҳисобга олиш;
ишни таълим билан қўшиб олиб бораётган ходимлар учун имтиёзлар;
ихтиёрий тиббий ва ижтимоий суғурта;
иш берувчи томонидан ходимларнинг шахсий жамғариб бориладиган пенсия ҳисобварақларига қўшимча бадаллар киритиш миқдорлари ва муддатлари;
жамоа шартномасининг бажарилиши устидан назорат қилиш, тарафларнинг жавобгарлиги, касаба уюшмаси қўмитаси фаолият кўрсатиши учун нормал шароитлар билан таъминлаш.
Ташкилотнинг иқтисодий имкониятлари ҳисобга олинган ҳолда, жамоа шартномасида бошқа шартлар, шу жумладан меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда белгиланган нормалар ҳамда қоидаларга нисбатан имтиёзлироқ меҳнат шартлари ва ижтимоий-иқтисодий шартлар (қўшимча таътиллар, пенсияларга устамалар, муддатидан олдин пенсияга чиқиш, транспорт ва хизмат сафари харажатларини компенсация қилиш, ходимларни ишлаб чиқаришда ҳамда уларнинг фарзандларини умумий ўрта таълим ташкилотларида ва мактабгача таълим ташкилотларида бепул ёки қисман ҳақ тўланадиган тарзда овқатлантириш, уяли алоқа, Интернет жаҳон ахборот тармоғи учун ҳақ тўлаш, олий таълим ташкилотларида ўқитиш учун ссудалар тўлаш ва ҳақ тўлаш, бошқа қўшимча имтиёзлар ва компенсациялар) ҳам бўлиши мумкин.
Агар қонунчиликда қоидалар жамоа шартномасида албатта мустаҳкамлаб қўйилиши шартлиги тўғрисидаги тўғридан-тўғри кўрсатма мавжуд бўлса, ушбу қоидалар жамоа шартномасига киритилади.
ШАРҲ:
1. Жамоа шартномасига қайси масалаларни киритиш ва қайси имтиёзларни белгилашни фақат иш берувчи ва ходимлар вакиллари (касаба уюшмаси қўмитаси) келишиб оладилар ҳамда ўзаро келишувга кўра белгилайдилар. 
Тарафлар жамоа шартномани ўзларига қулай тарзда лойиҳалайдилар. 
Жамоа шартномаси ходимлар учун қонунда белгиланган ҳуқуқ ва кафолатларни камайтириб юбориши мумкин эмас. 
2.1. Шарҳланаётган модданинг иккинчи қисмида жамоа шартномасига киритилиши мумкин бўлган иш берувчининг ва ходимларнинг  масалалар бўйича ўзаро мажбуриятлари кўрсатилган. 
Жамоа шартномасида ушбу рўйхатдан ташқари бошқа масалаларни ҳам киритиш мумкин.
2.2. Ходимлар меҳнатига адолатли ҳақ тўлаш муносиб меҳнатнинг асосий тамойилларидан бири бўлиб, меҳнатга ҳақ тўлаш шакли, тизими ва миқдори, пул мукофотлари, нафақалар, компенсациялар, қўшимча тўловларни жамоа шартномасида киритилиши ташкилотдаги меҳнат низоларини олдини олишга ва ходимларга иш ҳақини ўз вақтида адолатли тўлашига хизмат қилади.
Айниқса, хўжалик ҳисобидаги давлат ташкилотларида жамоа шартномасига меҳнатга ҳақ тўлаш шакли, тизими ва миқдори, пул мукофотлари, нафақалар, компенсациялар, қўшимча тўловларни жамоа шартномасида киритилиши муҳим бўлиб, бу ушбу тўловларни амалга ошириш учун ҳуқуқий асос ҳам бўлиб хизмат қилади.
2.3. Нархларнинг ўзгаришидан, инфляция даражасидан, жамоа шартномасида белгиланган кўрсаткичларнинг бажарилишидан келиб чиққан ҳолда меҳнатга ҳақ тўлашни тартибга солиш механизмини жамоа шартномасига киришни аҳамияти жуда муҳим.
Бу ходимларнинг иш ҳақини иқтисодий ўзгаришлардан (инфляция ва нарх наводан) ҳимоя қилишнинг энг асосий ҳуқуқий воситасидир.
Инфляция шароитида ходимнинг олаётган маоши ўзгармаса-да, унинг реал қиймати пасайиб кетади. Жамоа шартномага инфляция даражасига қараб иш ҳақини индексация қилиш (ошириб бориш) банди киритилса, ходимларнинг турмуш даражаси пасайиб кетмайди.
Истеъмол товарлари ва хизматлар (масалан, транспорт, озиқ-овқат, коммунал тўловлар) нархи ошганда, ходимнинг харажатлари кўпаяди.  Жамоа шартномасида нархлар индексига боғланган ҳолда қўшимча тўловлар ёки компенсациялар белгиланиши ходимни иқтисодий босимдан қутқаради. Бу ерда гап нафақат нархлар, балки корхонанинг иқтисодий ҳолати ҳақида кетмоқда. 
Агар жамоа шартномасида белгиланган режалар ва кўрсаткичлар (масалан, маҳсулот ҳажми, фойда миқдори) ортиғи билан бажарилса, иш ҳақини ошириш механизми автоматик равишда ишлайди. Бу ходимларда корхона ривожига ҳисса қўшишга нисбатан кучли мотивация уйғотади. 
Бу механизм ходим учун иқтисодий хавфсизлик ёстиғи, иш берувчи учун эса ишчи кучини сақлаб қолиш ва бошқариш воситасидир.
2.4. Жамоа шартномасига ходимларнинг бандлиги, уларни қайта тайёрлаш, уларнинг малакасини ошириш, уларни ишдан бўшатиш шартларини киритилиши ходим учун нафақат бугунги иш жойини сақлаб қолиш, балки унинг келажакдаги меҳнат бозоридаги рақобатбардошлигини таъминловчи энг муҳим кафолат ҳисобланади.
Ушбу йўналишларнинг аҳамиятини муҳим жиҳатлари:
ходимлар бандлиги ва иш ўринларини сақлаб қолиш. Иқтисодий инқирозлар ёки корхонадаги қайта ташкил этиш жараёнларида ходимлар биринчи бўлиб хавф остида қолади. Жамоа шартномада иш ўринларини қисқартиришни минималлаштириш бўйича аниқ мажбуриятлар белгиланади;
қайта тайёрлаш ва малака ошириш. Технологиялар тез ўзгараётган даврда ходимнинг билимлари эскириши мумкин. Иш берувчи зиммасига ходимларни иш берувчининг маблағлари ҳисобидан мунтазам ўқитиш мажбурияти юкланади. Ходим янги технологияларни ўрганади, бу эса унинг иш ҳақи ошишига ва корхона учун фойдалироқ кадрга айланишига хизмат қилади. Бу нафақат мажбурият, балки ходимнинг профессионал ўсиши учун ҳуқуқий пойдевордир;
ишдан бўшатиш шартлари. МКда ишдан бўшатиш бўйича минимал талаблар бор, лекин жамоа шартномасида қўшимча имтиёзлар белгиланиши мумкин. Ишдан бўшатилаётган ходимга қонунда кўзда тутилганидан кўпроқ моддий кўмак ва вақт бериш кабилар; 
жамоавий кафолатларнинг афзалликлари. Агар бу шартлар фақат оғзаки бўлса ёки индивидуал меҳнат шартномасида бўлмаса, иш берувчи уларни исталган вақтда ўзгартириши мумкин. Жамоа шартномасига киритилган бандлар эса:
барқарорликни таъминлайди. Иш берувчи касаба уюшмаси билан келишмай туриб, бу шартларни бекор қила олмайди;
адолатни ўрнатади. Имтиёзлар фақат "танланган" ходимларга эмас, балки барчага бирдек тегишли бўлади. 
2.5. Жамоа шартномасида иш вақти, дам олиш вақти ва таътиллар масаласининг аниқ белгиланиши ҳам ходим, ҳам ташкилот учун катта аҳамиятга эга.
Қуйида ушбу масалаларнинг зарурлиги ва аҳамияти кўрсатилган:
МКда умумий нормалар берилган бўлса-да, жамоа шартномаси орқали уларни корхонанинг ўзига хос хусусиятларига мослаштириш мумкин; 
иш режими аниқлаштирилади. Корхонада 5 кунлик ёки 6 кунлик иш ҳафтаси, иш бошланиш ва тугаш вақти, танаффус вақтлари аниқ кўрсатилади. Бу интизомни мустаҳкамлайди;
ишдан ташқари ишларни тартибга солинади. Иш вақтидан ташқари ишлаш ёки дам олиш кунлари ишга жалб қилиш тартиби ва бунинг учун тўланадиган компенсация миқдорлари (масалан, қонунчиликдаги минимал икки ҳиссадан юқорироқ қилиб) белгиланиши мумкин;
меҳнат муҳофазаси. Ходимнинг ҳаддан ташқари чарчаб қолишининг олди олинади, бу эса ишлаб чиқаришдаги бахтсиз ҳодисалар хавфини камайтиради;
қўшимча таътиллар. Қонунчиликда белгиланган минимал (21 календарь куни) таътилдан ташқари, жамоа шартномаси билан:
иш стажи учун;
меҳнат шароити ноқулай ишлар учун;
алоҳида хусусиятга эга бўлган ишлар учун қўшимча дам олиш кунлари берилиши мумкин;
ижтимоий таътиллар. Тўй, яқин инсонлар вафоти ёки фарзанд туғилиши муносабати билан бериладиган ҳақ тўланадиган ёки тўланмайдиган қисқа муддатли таътиллар айнан жамоа шартномасида қайд этилади;
молиявий кафолат. Таътилга чиқишда бериладиган моддий ёрдам пулларининг миқдори ва шартларини белгилашда жамоа шартномаси асосий ҳужжат ҳисобланади.
2.6. Жамоа шартномасига ижтимоий ҳимояга муҳтож қатламлар (аёллар, ногиронлиги бўлган шахслар, ёшлар) учун алоҳида имтиёзлар ва экологик хавфсизлик қоидаларини киритиш корхонанинг ижтимоий масъулиятини ифодаловчи асосий кўрсаткичдир.
Қуйида ушбу тоифалар учун махсус қоидаларни белгилашнинг зарурияти ва аҳамияти кўрсатилган:
аёллар меҳнатини тартибга солиш:
аёллар учун қўшимча кафолатлар нафақат уларнинг саломатлигини, балки оила ва иш мувозанатини таъминлашга хизмат қилади. Аёлларнинг физиологик хусусиятлари ва оилавий мажбуриятларини ҳисобга олган ҳолда, уларга енгилликлар бериш;
икки ёшга тўлмаган фарзанди бор аёллар учун иш вақтини қисқартириш;
ҳомиладор аёлларни тиббий кўрикдан ўтиши учун иш ҳақи сақланган ҳолда бўшатиш;
тунги ишлардан ва хизмат сафарларидан аёлнинг розилигисиз чеклаш.
ногиронлиги бўлган шахслар учун шароитлар:
иш жойини мослаштириш уларнинг жамиятга интеграциялашуви учун муҳимдир;
уларнинг меҳнат қилиш қобилиятини тиклаш ва соғлиғига зарар етказмаслик;
иш вақтининг қисқартирилган муддатини (ҳафтасига 36 соатдан ошмаган) белгилаш;
тиббий тавсияларга асосан махсус жиҳозланган иш жойларини яратиш;
йиллик таътилни улар учун қулай бўлган вақтда бериш.
18 ёшга тўлмаган шахслар (ёшлар) меҳнатини тартибга солиш:
ёшлар меҳнатини муҳофаза қилиш уларнинг жисмоний ва маънавий ривожланишини таъминлайди;
ёш авлоднинг соғлиғини сақлаш ва уларнинг таълим олишига халақит бермаслик;
иш вақтини қисқартириш (16-18 ёшлилар учун ҳафтасига 36 соат, 15-16 ёшлилар учун 24 соат);
оғир ва зарарли иш ишларига жалб қилишни тақиқлаш;
йиллик узайтирилган таътил (камида 30 календарь куни) бериш.
Юқоридаги тоифадаги ходимларнинг меҳнат муҳофазаси ва экологик хавфсизлиги:
сайланган меҳнат муҳофазаси вакиллари фаолиятини йўлга қўйиш, ходимларни бепул махсус кийим ва ҳимоя воситалари билан таъминлаш;
экологик хавфсизлик. Ишлаб чиқариш чиқиндиларини камайтириш ва атроф-муҳитга зарарли таъсирни чеклаш бўйича мажбуриятлар. Бу корхонанинг нуфузини оширади ва жарималар хавфини камайтиради.
2.7. Жамоа шартномасига ташкилотни ёки идорага қарашли уй-жойни хусусийлаштириш жараёнида ходимлар манфаатларини ҳимоя қилувчи қоидаларни киритиш — бу жамоанинг ижтимоий хавфсизлигини таъминлашдаги энг муҳим стратегик қадамлардан бири ҳисобланади.
Хусусийлаштириш даврида ходимлар ҳуқуқларини ҳимоя қилишда ташкилот мулкчилик шаклини ўзгартираётганда (давлат тасарруфидан чиқарилаётганда), ходимлар кўпинча иш ўринларини йўқотиш ёки меҳнат шароитларининг ёмонлашиши хавфи остида қоладилар. 
Жамоа шартномасига хусусийлаштиришдан кейин маълум муддат (масалан, 1-3 йил) давомида иш ўринларини сақлаш ёки ходимлар сонини кескин қисқартирмаслик мажбурияти киритилиши мумкин. 
Қонунчиликда кўзда тутилган ҳолларда, ташкилот аъзоларига корхона мол-мулкидан улуш ёки акцияларни имтиёзли шартларда сотиб олиш ҳуқуқини кафолатлаш мумкин.
Идорага қарашли уй-жойларни хусусийлаштиришда кўплаб ташкилотларнинг ўз балансида турар-жой фондлари мавжуд. Бу уйларда яшаётган ходимлар учун хусусийлаштириш масаласи муҳим аҳамиятга эга. Жамоа шартномасида шу уйда узоқ йиллар давомида яшаб келаётган ва ташкилотда иш стажига эга бўлган ходимларга уйни хусусийлаштиришда биринчи навбатдаги ҳуқуқни бериш мумкин. 
Уй-жой қийматини тўлашда ходимнинг иш стажи, оилавий шароити (кўп фарзандлилик, ногиронлик) ва ташкилот олдидаги хизматларини инобатга олган ҳолда чегирмалар ёки бўлиб тўлаш имкониятларини белгилаш мумкин.
Айрим тоифадаги ходимларга (масалан, меҳнат фахрийларига ёки касб касаллигига чалинганларга) уй-жойни текинга хусусий мулк қилиб бериш тартибини келишиб олиш мумкин.
2.8. Жамоа шартномасига ишни таълим билан бирга олиб бораётган ходимлар учун имтиёзлар киритиш — бу нафақат ходимнинг шахсий ривожланиши, балки ташкилотнинг инсон капиталига киритган энг фойдали инвестициясидир.
Ташкилот ўз ходимларининг ўқишини қўллаб-қувватлаши орқали малакали мутахассисларни ташқаридан изламай, ўз ичидан етиштириб чиқади.
Замонавий технологиялар ва бошқарув тизимлари тез ўзгараётган даврда ходимларнинг билимларини янгилаб туришга хизмат қилади.
МКда таълим олаётганлар учун минимал кафолатлар (масалан, имтиҳонлар даврида иш ҳақи сақланган ўқув таътили) берилган. Аммо жамоа шартномаси орқали бу имкониятларни янада яхшилаш мумкин:
ўқув таътили учун тўловлар. Қонунчиликдаги миқдорлардан юқорироқ тўловларни белгилаш;
шартнома пулини тўлаб бериш. Корхона учун зарур бўлган мутахассислик бўйича ўқиётган ходимларнинг ўқиш харажатларини (контракт) тўлиқ ёки қисман қоплаш;
ходимга ўқиш соатларига мослашган ҳолда мослашувчан иш графиги ёки қисқартирилган иш ҳафтасини белгилаш.
имтиҳонлар сессия олдидан қўшимча бўш кунлар ёки кундалик иш соатларини 1-2 соатга камайтириш.
2.9. Жамоа шартномасига ихтиёрий тиббий ва ижтимоий суғурта бўйича бандларни киритиш — бу корхонанинг ижтимоий пакетини сифат жиҳатидан юқори босқичга олиб чиқувчи муҳим қадамдир. 
Бугунги кунда кўплаб илғор ташкилотлар давлат томонидан бериладиган мажбурий кафолатлардан ташқари, қўшимча суғурта тизимларини жорий этмоқдалар.
Ихтиёрий тиббий суғурта ходимга давлат тиббиёт муассасалари билан бир қаторда, хусусий клиникаларда ҳам бепул ёки имтиёзли даволаниш имкониятини беради.
Ходимларнинг соғлиғини мунтазам назорат қилиш ва касалликни барвақт аниқлаш имконини беради.
Қиммат турадиган жарроҳлик амалиётлари, стоматологик хизматлар ёки дори-дармон харажатларини суғурта компанияси томонидан қопланиши ходимнинг оилавий бюджетини ҳимоя қилади.
 Сифатли тиббий хизмат ходимнинг тезроқ соғайишига ва ишга қайтишига ёрдам беради, бу эса корхонада иш кунлари йўқотилишини камайтиради.
Жамоа шартномасида ихтиёрий суғурта масалаларининг акс этиши корхона раҳбариятининг ўз ходимларига бўлган юксак эътиборини ва узоқ муддатли ҳамкорликка тайёрлигини англатади. Бу нафақат инсон соғлиғини, балки ташкилотнинг барқарорлигини ҳам таъминлайди.
2.10. Жамоа шартномасига ходимларнинг шахсий жамғариб бориладиган пенсия ҳисобварақларига иш берувчи ҳисобидан қўшимча бадаллар киритиш ҳақидаги бандларни қўшиш — бу ходимларнинг кексаликдаги ижтимоий ҳимоясини кучайтиришга қаратилган энг самарали воситалардан биридир.
Қўшимча бадаллар ходим пенсияга чиққанда оладиган маблағ миқдорини сезиларли даражада оширишга хизмат қилади.
Бу ходимга келажакда молиявий мустақиллик ва кексаликда муносиб ҳаёт кечириш кафолатини беради.
Жамоа шартномасида бадаллар миқдорини ходимнинг ташкилотдаги иш стажига қараб белгилаш мумкин (масалан, 5 йил ишлаганларга иш ҳақининг 1 фоиз, 10 йил ишлаб келаётганларга 3 фоиз).
2.11. Жамоа шартномаси — бу шунчаки имтиёзлар рўйхати эмас, балки икки томонлама мажбуриятлар тўпламидир. Ушбу ҳужжатнинг ҳақиқий кучи унинг қандай ижро этилиши ва назорат қилинишида акс этади.
Шу сабабли, шартномага назорат, жавобгарлик ва касаба уюшмаси учун шароит яратиш ҳақидаги бандларни киритиш унинг ҳаётийлигини таъминлайди.
Назорат механизми бўлмаса, унга риоя этилмаслиги, ижроси таъминланмаслиги мумкин.
Одатда жамоа шартномасида йилига камида икки марта (ярим йиллик ва йиллик) умумий йиғилиш (конференция) ўтказиш белгиланади. Бу ерда иш берувчи ва касаба уюшмаси ҳисобот беради. Бу жараён шаффофликни ва томонларнинг бир-бири олдидаги ҳисобдорлигини таъминлайди.
Жамоа шартномасида жавобгарлик масаласи аниқ кўрсатилиши мақсадга мувофиқ.
Жамоа шартноманинг ўзида ҳам интизомий ва моддий жавобгарлик чораларини аниқлаштириш томонларни янада масъулиятли бўлишга ундайди.
Касаба уюшмаси қўмитаси ходимлар манфаатини ҳимоя қилувчи уюшма ҳисобланади. Унинг кучсизлиги ёки имкониятлари чекланганлиги жамоа шартномасининг ишламаслигига олиб келади. 
3. Жамоа шартномасига киритиладиган асосий масалалар шарҳланаётган модданинг иккинчи қисмида кўрсатилган бўлса, бу ҳаммаси эмас, ташкилотнинг иқтисодий имкониятлари ҳисобга олинган ҳолда, жамоа шартномасида бошқа шартлар ҳам киритилиши мумкин.
Меҳнат тўғрисидаги қонунчиликда ва меҳнат ҳақидаги бошқа ҳуқуқий ҳужжатларда белгиланган нормалар ҳамда қоидаларга нисбатан имтиёзлироқ меҳнат шартлари ва ижтимоий-иқтисодий шартлар ҳам киритилиши мумкин. Шарҳланаётган модданинг учини қисмида тавсия сифатида айрим ҳолатлар кўрсатилган бўлиб, ундан бошқа яна бошқа масалаларни киритиш мумкин.
Жумладан, қўшимча таътиллар, пенсияларга устамалар, муддатидан олдин пенсияга чиқиш, транспорт ва хизмат сафари харажатларини компенсация қилиш, ходимларни ишлаб чиқаришда ҳамда уларнинг фарзандларини умумий ўрта таълим ташкилотларида ва мактабгача таълим ташкилотларида бепул ёки қисман ҳақ тўланадиган тарзда овқатлантириш, уяли алоқа, Интернет жаҳон ахборот тармоғи учун ҳақ тўлаш, олий таълим ташкилотларида ўқитиш учун ссудалар тўлаш ва ҳақ тўлаш, бошқа қўшимча имтиёзлар ва компенсацияларни киритилса, бу қонунчиликда тартибга солинмаган айрим муносабатларни тартибга солишда ҳуқуқий асос бўлиб хизмат қилади.
4. Агар МК ёки бошқа қонунчиликда қоидалар жамоа шартномасида албатта мустаҳкамлаб қўйилиши шартлиги тўғрисидаги тўғридан-тўғри кўрсатма мавжуд бўлса, ушбу қоидалар жамоа шартномасига киритилиши керак.
Ушбу талаб, жамоа шартномасининг нафақат ихтиёрий, балки айрим ҳолларда мажбурий ҳуқуқий характерга эга эканлигини англатади.
Масалан, МК 194-моддаси тўртинчи қисмида иш кунини қисмларга бўлиш, ушбу иш вақтининг режими жорий этилаётган ишлар рўйхати, иш куни қисмларга бўлинган ҳолда меҳнат фаолиятини амалга ошираётган ходимларга бериладиган устама ҳақнинг миқдори тўғрисидаги қарор жамоа шартномасида, касаба уюшмаси қўмитаси билан келишувга кўра иш берувчи томонидан қабул қилинадиган ички ҳужжатларда белгиланиши кўрсатилган.
Ўзбекистон Республикасининг “Меҳнатни муҳофаза қилиш тўғрисида”ги Қонунининг 18-моддаси биринчи қисмига кўра меҳнат шароитлари ноқулай ишларда банд бўлган ходимлар белгиланган нормалар бўйича сут (шунга тенг бўлган бошқа озиқ-овқат маҳсулотлари), даволаш-профилактика озиқ-овқати, газланган тузли сув (иссиқ цехларда ишловчилар учун), махсус кийим-бош, махсус пойабзал ҳамда бошқа шахсий ҳимоя ва гигиена воситалари билан бепул таъминланади. Бундай ишларнинг рўйхати, уларни бериш нормалари, улар билан таъминлаш тартиби ва шартлари жамоа шартномалари ҳамда келишувларида белгиланади, агар улар тузилмаган бўлса, иш берувчи томонидан ходимларнинг вакиллик органи билан келишувга кўра, қонунчиликда белгиланган нормативларга мувофиқ белгиланиши кўрсатилган.

68-модда. Жамоа шартномаси шартларининг ҳақиқий эмаслиги
Жамоа шартномасида қуйидаги шартлар бўлмаслиги керак:
ходимларнинг ҳолатини мазкур ходимларга татбиқ этиладиган қонунчиликка ёки жамоа келишувларига нисбатан ёмонлаштирадиган;
меҳнат ва машғулотлар соҳасида камситишни тақиқлаш ҳақидаги талабларни бузадиган;
мажбурий меҳнатни тақиқлаш тўғрисидаги талабларни бузадиган;
ички даражада ҳал этилиши мумкин бўлган масалалардан ташқарига чиқадиган. 
Агар жамоа шартномасида ушбу модданинг биринчи қисмида назарда тутилган шартлар бўлса, бундай шартлар ҳақиқий эмасдир. Жамоа шартномаси айрим шартларининг ҳақиқий эмаслиги жамоа шартномасининг умуман ҳақиқий эмаслигига сабаб бўлмайди.
ШАРҲ:
1.1. Шарҳланаётган модда жамоа шартномасини тузишда тарафларнинг шартномавий эркинликка қарамай, жамоа шартномасининг мазмуни қонуннинг императив нормаларига, Ўзбекистоннинг халқаро мажбуриятларига ва меҳнат ҳуқуқининг умумий принципларига зид бўлиши мумкин эмаслигига эътибор қаратишга мажбур қилади.   
1.2. Амал қилиши ушбу ходимларга нисбатан татбиқ этиладиган қонун ҳужжатлари ёки жамоа келишувлари билан таққослаганда жамоа шартномаси ходимнинг меҳнат шароитлари, ижтимоий кафолатлар, компенсациялар ва имтиёзларни яхшилаши мумкин, аммо ёмонлаштириши мумкин эмас.
МКнинг 8-моддасида ходимнинг ҳуқуқий ҳолати ёмонлашишига йўл қўйилмаслиги принципи белгилаб қўйилган бўлиб, жамоа шартномасини тузишда ушбу принципга риоя этилиши керак.
1.3. Ушбу норма МК 4-моддасида ҳам мустаҳкамланган. 
Ўзбекистон томонидан ратификация қилинган ХМТнинг Меҳнат ва машғулотлар соҳасидаги камситишлар тўғрисидаги 111-сонли Конвенцияси ва Бир хил қийматга эга бўлган меҳнат учун эркаклар ва хотин-қизларни тенг рағбатлантириш тўғрисидаги 100-сонли Конвенцияси талабларида ҳам белгилаб қўйилган. 
1.4. Жамоа шартномасида мажбурий меҳнатни тақиқлаш тўғрисидаги талабларни бузадиган шартлар ҳам бўлмаслиги керак.
Ушбу норма ХМТнинг Зўрлаб ишлатиш ёки мажбурий меҳнат тўғрисидаги 29-сонли конвенцияси ва баённомаси, Мажбурий меҳнатни тугатиш тўғрисидаги 105-сонли "Мажбурий меҳнатни бекор қилиш тўғрисида"ги Конвенциясида халқаро стандарт сифатида белгиланган. 
1.5. Жамоа шартномада ички даражада ҳал этилиши мумкин бўлган масалалардан ташқарига чиқадиган шартлар киритилмайди. 
МИСОЛ 
Жамоа таътиллар ёки меҳнатга ҳақ тўлаш бўйича давлат кафолатларини бекор қилиши, оммавий мажбуриятларга (солиқлар, пенсия таъминоти) таъсир кўрсатадиган янги нормаларни киритиши мумкин эмас.
2. Ушбу модданинг иккинчи қисмида бундай шартлар киритилган тақдирда ҳақиқий эмаслиги аниқ белгиланмоқда. 
Жамоа шартномаси айрим шартларининг ҳақиқий эмаслиги умуман жамоа шартномасининг ҳақиқий эмаслигига олиб келмайди.
Бу ерда битимнинг қисман ҳақиқий эмаслиги принципи амал қилади, бу норма ҳам ФКнинг 114-моддасида мустаҳкамланган. Яъни агар фақат айрим шартлар ҳақиқий бўлмаса, шартноманинг қолган қисми амал қилишда давом этади. Бу ходимларни ҳуқуқий кафолатларни бутунлай йўқотишдан ҳимоя қилади.
Суд органлари меҳнат низоларини кўриб чиқишда жамоа шартномасининг фақат қонунга зид бўлган қоидаларини ҳақиқий эмас деб топиши мумкин. Бунда улар шартномани, агар унинг бошқа шартлари қонунга мувофиқ бўлса, тўлиқ бекор қилмайдилар.

69-модда. Жамоа шартномасининг лойиҳасини муҳокама қилиш
Жамоа шартномасининг лойиҳаси ташкилотнинг бўлинмаларида ходимлар томонидан муҳокама қилиниши лозим ҳамда келиб тушган таклифлар ва мулоҳазалар ҳисобга олинган ҳолда ижтимоий-меҳнат масалалари бўйича комиссия томонидан маромига етказилади.
Жамоа шартномасининг лойиҳаси жамоатчилик экспертизасини ўтказиш учун тегишли касаба уюшмаларига, уларнинг бирлашмаларига, бўлинмаларга ва касаба уюшмалари қўмиталарига тақдим этилиши мумкин.
Жамоа шартномасининг маромига етказилган лойиҳаси меҳнат жамоасининг умумий йиғилишига (конференциясига) кўриб чиқиш учун киритилади. 
ШАРҲ:
1. Ушбу модда жамоа шартномаси лойиҳасини муҳокама қилишнинг мажбурий демократик тартибини, шунингдек, уни касаба уюшмалари орқали жамоатчилик экспертизасидан ўтказиш имкониятини мустаҳкамлайди. Бу жараён жамоа шартномасининг қонунийлиги ва самарадорлигини оширади, барча манфаатдор ходимларнинг меҳнат шароитларини шакллантиришда иштирок этишини таъминлайди.
Жамоа шартномасининг лойиҳаси ташкилотнинг бўлинмаларида ходимлар томонидан муҳокама қилиниши кераклиги бу шуни англатадики, касаба уюшмасига аъзолигидан қатъи назар, барча ходимлар лойиҳа билан танишиш, таклиф ва мулоҳазалар билдириш, муҳокамада иштирок этиш (йиғилишларда, сўровнома ўтказиш йўли билан, вакил орқали) ҳуқуқига эга.
Ушбу моддада ижтимоий-меҳнат масалалари бўйича комиссия деганда жамоа шартномасининг лойиҳасини тайёрлашга масъул бўлган  ходимларнинг вакиллиги бўлган касаба уюшмаси қўмитаси аъзолари ёки бошқа жалб қилинган масъуллар ва иш берувчининг вакилларидан иборат комиссия тушунилади.
2. Модданинг мазмуни касаба уюшмалари томонидан жамоатчилик экспертизасини ҳам ўз ичига олади. Тегишли касаба уюшмаларига жамоатчилик экспертизасини ўтказиш учун тақдим этилиши мумкин деганда  бу мажбурий бўлмаган, аммо тавсия этиладиган чора, айниқса, шартнома лойиҳаси хавфли ёки зарарли меҳнат шароитлари, аёллар ва ёшлар бандлигини тартибга солиш, базавий даражадан ташқари ижтимоий кафолатларга тааллуқли бўлса. Бундай экспертизанинг мақсади лойиҳанинг қонун ҳужжатларига, тармоқ битимларига, ХМТ конвенцияларида мустаҳкамланган ҳуқуқ ва кафолатларга мувофиқлигини текширишдан иборат.
Мазкур норма "Касаба уюшмалари тўғрисида"ги Ўзбекистон Республикаси Қонунининг 18-моддасида ҳам мустаҳкамланган. 
3. Жамоа шартномасининг маромига етказилган лойиҳаси деганда барча қонунчилик талабларига жавоб берадиган, тарафларга маъқул бўлган даражаси тушунилади. 
Жамоа шартномасининг лойиҳаси меҳнат жамоасининг умумий йиғилишига (конференциясига) кўриб чиқиш учун киритиш босқичида лойиҳа меҳнат жамоаси томонидан якуний маъқулланмасдан умумий йиғилишда (агар ходимлар сони имкон берса) ёки тарафлар иштирокидаги конференцияда (агар ходимлар кўп бўлса ёки улар ҳудудий жиҳатдан тақсимланган бўлса) қабул қилиниши мумкин эмас. Бу ижтимоий шериклик тамойилига мос келади ва ходимларнинг ҳақиқий иштирокини кафолатлайди.
Меҳнат жамоасининг умумий йиғилиши (конференцияси) деганда ташкилотдаги барча раҳбар ва ходимлар иштирокидаги ташкилот фаолиятига оид муҳим масалалар муҳокама қилинадиган, ҳал этиладиган йиғилиш ёки конференция тушунилади.
Умумий йиғилиш ёки конференция одатда баённома билан расмийлаштирилади. 
 
70-модда. Жамоа шартномасини тузиш тартиби
Жамоа шартномаси, агар меҳнат жамоасининг умумий йиғилишида (конференциясида) ҳозир бўлганларнинг эллик фоизидан кўпроғи уни ёқлаб овоз берган бўлса, маъқулланган ҳисобланади. Агар жамоа шартномасининг лойиҳаси маъқулланмаса, ижтимоий-меҳнат масалалари бўйича комиссия уни умумий йиғилишнинг (конференциянинг) таклифлари ва мулоҳазаларига мувофиқ маромига етказади ҳамда ўн беш кун ичида умумий йиғилишда (конференцияда) кўриб чиқиш учун такроран тақдим этади.
Тарафлар жамоа шартномаси лойиҳасини кўриб чиқиш чоғида ҳал қила олмаган ихтилофларни ҳал этиш бўйича низолар жамоавий меҳнат низоларини ҳал этиш (тартибга солиш) учун белгиланган тартибда кўриб чиқилади.
Жамоа шартномаси меҳнат жамоасининг умумий йиғилишида (конференциясида) маъқулланганидан кейин тарафларнинг вакиллари уч кун ичида жамоа шартномасини имзолайди.
ШАРҲ:
1. Ушбу қоида жамоа шартномасини қабул қилишнинг демократик ва коллегиал характерини белгилаб беради. Бу жараёнда нафақат касаба уюшмаси ёки иш берувчи, балки ҳар бир ходимнинг овози муҳим аҳамиятга эга.
Жамоа шартномаси "бир томонлама" ёки "яширинча" қабул қилиниши мумкин эмас. У албатта меҳнат жамоасининг муҳокамасидан ўтиши шарт.
Йиғилиш (конференция) ваколатли бўлиши учун унда ходимларнинг ярмидан кўпи (ёки делегатларнинг камида учдан икки қисми) қатнашиши керак.
Маъқуллаш меъёри (50% + 1 овоз). Шартнома кучга кириши учун йиғилишда қатнашаётганларнинг ярмидан кўпи "ҳа" деб овоз бериши керак. Масалан, 100 нафар ходим қатнашаётган бўлса, камида 51 нафари рози бўлиши шарт.
Агар ходимлар таклиф этилган шартнома лойиҳасидан қониқмаса (масалан, имтиёзлар кам деб ҳисобланса ёки муҳим бандлар тушириб қолдирилган бўлса), жараён тўхтаб қолмайди.
Шартнома лойиҳаси ижтимоий-меҳнат масалалари бўйича комиссияга (иш берувчи ва касаба уюшмаси вакилларидан иборат) қайтарилади.
Комиссия йиғилишда айтилган барча эътироз ва таклифларни ўрганиб чиқиши ва лойиҳани "маромига етказиши" (таҳрирлаши) шарт.
Қонунчилик бу жараённинг чўзилиб кетишига йўл қўймайди. Яъни, комиссияда лойиҳани тузатиш ва қайта ишлаш учун атиги 15 кун вақт бўлади.
Янгиланган ва камчиликлари тузатилган лойиҳа яна меҳнат жамоаси ҳукмига ҳавола қилинади.
Ушбу модда жамоа шартномасини тузиш жараёнининг якуний босқичи, яъни жамоа шартномасини тасдиқлаш, қайта ишлаш ва имзолашни тартибга солади. Ушбу жараён миллий меҳнат ҳуқуқида ҳам, халқаро нормаларда ҳам (ХМТнинг 98-сонли, 154-сонли Конвенциялари) мустаҳкамланган ихтиёрийлик ва тенг иштирок этиш тамойилини амалга оширади.
2.  Бу норма жамоа шартномасини тузиш жараёнида юзага келиши мумкин бўлган ихтилофлардан чиқиш йўлини кўрсатади. Оддий тил билан айтганда, агар иш берувчи ва касаба уюшмаси музокаралар давомида бирор банд бўйича (масалан, иш ҳақини ошириш ёки қўшимча таътил бериш) келиша олишмаса, жараён тўхтаб қолмайди, балки жамоавий меҳнат низоси сифатида расмийлаштирилади.
Агар тарафлар музокаралар давомида муайян масалада умумий фикрга кела олмасалар, ихтилофлар баённомаси тузилади. Бу ҳужжатда тарафлар келиша олмаган бандлар, ҳар бир тарафнинг ўз позицияси ва таклифи, ушбу масалани қайта кўриб чиқиш зарурлиги кўрсатилади.
МКнинг 570-581-моддаларида жамоавий меҳнат низоларини ҳал этиш (тартибга солиш) белгиланган.
3. Жамоа шартномаси меҳнат жамоасининг умумий йиғилишида (конференциясида) маъқулланганидан кейин тарафларнинг вакиллари имзоланиши керак. 
Тарафларнинг вакиллари иш берувчи ва унинг вакиллари, касаба уюшмаси қўмитаси раиси ва аъзолари бўлиши мумкин. 
МК жамоа шартномани меҳнат жамоасининг умумий йиғилишида (конференциясида) маъқулланганидан кейин тарафларнинг вакиллари томонидан имзоланиши керак бўлган аниқ муддатни белгилайди, уч кун ичида имзоланиши керак.
Ушбу муддат жамоа шартномасини қисқа муддатларда ижрога қаратиш мақсадида белгиланган.
 
71-модда. Жамоа шартномасининг кучга кириши ва амал қилиш муддати
Жамоа шартномаси имзоланган кундан эътиборан ёки жамоа шартномасида белгиланган кундан эътиборан кучга киради ва шартномада назарда тутилган муддат ичида, бироқ кўпи билан уч йил амал қилади. Мазкур муддат тугагач, жамоа шартномаси тарафлар янги шартнома тузгунига ёки амалдаги жамоа шартномасини ўзгартиргунига, тўлдиргунига қадар амал қилади. Тарафлар жамоа шартномасининг амал қилиш муддати тугагунига қадар уни узайтириши мумкин.
ШАРҲ:
Шарҳланаётган моддада жамоа шартномасини кучга кириш вақти, амал қилиш муддати ва амал қилиш муддатини узайтириш ҳақидаги нормалар кўрсатилган.
Жамоа шартномаси икки хил тартибда кучга киради. Биринчиси, имзоланган кундан эътиборан, иккинчиси жамоа шартномасида белгиланган кундан эътиборан.
Жамоа шартномасини амал қилиш муддати ҳам икки хил бўлади. Биринчиси, шартномада назарда тутилган муддат ичида. Бу муддат уч йилдан ошмаслиги керак. Иккинчиси, агар жамоа шартномасида амал қилиш муддати кўрсатилмаган бўлса, уч йил амал қилади.
Мазкур уч йилгача ёки уч йиллик муддат тугагач, жамоа шартномаси тарафлар янги шартнома тузгунига ёки амалдаги жамоа шартномасини ўзгартиргунига, тўлдиргунига қадар амал қилади. Яъни, жамоа шартномаси муддати тугагандан кейин ундаги нормалар янги жамоа шартнома белгиланган тартибда имзоланиб, кучга киргунга қадар амал қилади. 
Агар жамоа шартномасига ўзгартириш киритиш ёки тўлдиришга эҳтиёж бўлса, ушбу ўзгартириш ёки тўлдириш амалга оширилгунга қадар олдинги жамоа шартномага амал қилинади.  
Жамоа шартномасининг энг кўп амал қилиш муддати 3 йил этиб белгиланган бўлса, ушбу муддат тугагунга қадар уни яна МКнинг 70-моддаси талабларига риоя этган ҳолда амал қилиш муддати узайтирилиши мумкин.
Узайтирилганда ҳам уч йиллик муддатга риоя этиш керак.
ХАЛҚАРО СТАНДАРТЛАР
ХМТнинг Жамоа музокараларига кўмаклашиш тўғрисидаги 154-сонли Конвенцияси (Ўзбекистон томонидан ратификация қилинган) томонларнинг келишувлар амал қилиш муддатини мустақил белгилаш ҳуқуқини тан олади, шунингдек, жамоавий шартномалар қайта кўриб чиқилгунга қадар уларнинг узлуксизлигини қўллаб-қувватлайди.  

72-модда. Жамоа шартномаси амал қилишининг шахслар доираси бўйича татбиқ этилиши
Жамоа шартномасининг амал қилиши иш берувчига ва ташкилотнинг барча ходимларига, якка тартибдаги тадбиркорга нисбатан, ташкилотнинг алоҳида бўлинмасида тузилган жамоа шартномасининг амал қилиши эса тегишли бўлинманинг барча ходимларига нисбатан татбиқ этилади.
Жамоа шартномасининг амал қилиши жамоа шартномаси кучга кирганидан кейин ишга қабул қилинган ходимларга нисбатан ҳам татбиқ этилади.
ШАРҲ:
1. Шарҳланаётган модда жамоа шартномасининг субъектлар доирасини, яъни унинг шартлари кимларга нисбатан татбиқ этилишини белгилайди. Бу меҳнатни жамоавий тартибга солишнинг асосий элементидир. 
Жамоа шартномасининг амал қилиши иш берувчига ва ташкилотнинг барча ходимларига татбиқ этилади.
Бунда барча ходимлар касаба уюшмасига аъзолигидан, лавозимидан, меҳнат режимидан (тўлиқ/тўлиқсиз иш куни), шартнома муддатидан (муддатли/муддатсиз) қатъи назар, жамоа шартномаси шартлари бир хил қўлланилиши ҳуқуқига эга. Бу музокараларда иштирок этиш бўйича камситишга йўл қўймаслик тамойилини акс эттиради.
Шунингдек, ушбу нормада ташкилот алоҳида бўлинмасининг жамоа шартномасини амал қилишининг шахслар доирасини белгилайди. Яъни, ташкилотнинг алоҳида бўлинмасида тузилган жамоа шартномасининг амал қилиши фақат шу бўлинма ходимларига нисбатан қўлланилади.
Бу қоида қуйидаги ҳолларда муҳим аҳамиятга эга, қачонки филиаллар, цехлар, минтақавий бўлимлар ёки шўъба алоҳида жамоавий шартномага эга бўлиши мумкин - масалан, алоҳида меҳнат шароитлари билан (вахта усули, иқлим хусусиятлари, хавфли шароитлар). Бироқ бу шартнома бошқа бўлинмалар ходимларига ёки бош ташкилотга нисбатан татбиқ этилмайди.
Агар бўлинмада ўз шартномаси бўлмаса, ташкилотнинг асосий шартномаси нормалари амал қилади.
2. Шарҳланаётган модданинг иккинчи қисмида янги ходимлар ҳам жамоа шартномаси таъсир доирасига тушиши мумкинлиги тўғрисидаги қоида мустаҳкамланган.
Жамоа шартномасини тузишда музокаралар ёки овоз беришда иштирок этмаган бўлса ҳам, автоматик равишда янги ишга қабул қилинган ходимларнинг ҳуқуқлари ва кафолатлари жамоа шартнома орқали тартибга слинади.
Иш берувчи янги ходимларга амалдаги жамоа шартномасида назарда тутилганидан камроқ маошлар, пастроқ компенсациялар, қисқартирилган таътиллар белгилашга ҳақли эмас. 
Бу қоида, шунингдек, жамоа шартномасининг янги ходимларга нисбатан қўлланилиши учун уларнинг алоҳида розилиги талаб этилмаслигини ҳам англатади. Бунда жамоа шартномасининг амал қилишини рад этишга йўл қўйилмайди. 
Ушбу қоида ХМТнинг 98-сонли Жамоа музокараларини ташкил этиш ва юритиш ҳуқуқи принципларини қўлланиш тўғрисидаги конвенциясининг 4-моддасида ҳам мустаҳкамланади.

73-модда. Ташкилот қайта ташкил этилган тақдирда жамоа шартномаси амал қилишининг сақланиб қолиши
Ташкилот қайта ташкил этилаётганда шу қайта ташкил қилиш даврида жамоа шартномаси ўзининг амал қилишини сақлаб қолади.
Ташкилотни қайта ташкил этиш якунланган пайтдан эътиборан бир ой ичида жамоавий музокараларнинг исталган тарафи амалдаги жамоа шартномасини қайта кўриб чиқиш ёки ўз кучида сақлаб қолиш тўғрисида таклиф киритишга ҳақли.
ШАРҲ:
1. Юридик шахсни қайта ташкил этиш (қўшиб юбориш, қўшиб олиш, бўлиш, ажратиб чиқариш, ўзгартириш) чоғида ёки қайт ташкил этилгандан кейин ҳам жамоа шартномасининг амал қилиниши сақланиб қолинади. Бу ходимларнинг ижтимоий ва меҳнат ҳуқуқлари узлуксизлиги учун муҳим аҳамият касб этади.
Қайта ташкил этишни амалга ошириш даврида жамоа шартномасининг барча қоидалари амал қилишда давом этади ва иш берувчи (ёки янги тузилма) унинг қоидаларини тўхтатиб туришга, қайта кўриб чиқишга ёки эътиборсиз қолдиришга ҳақли эмас.
Йўл қўйиладиган қайта ташкил этиш шакллари Фуқаролик кодексининг 55-моддасида келтирилган. Ушбу норма ходимларни қайта ташкил этиш орқали шартнома мажбуриятларини "ноллаштириш"дан ҳимоя қилади - айниқса, янги юридик шахслар қўшиб юборилганда ёки ажралиб чиққанда.
2. Шарҳланаётган модданинг иккинчи қисми қайта ташкил этиш (янги тузилмани рўйхатдан ўтказиш) тугагандан сўнг жамоа шартномасини қайта кўриб чиқишни назарда тутади. 
Шунда, иш берувчи ёки ходимларнинг вакиллари (шу жумладан касаба уюшмалари) жамоа шартноманинг шартларини  қайта кўриб чиқишни таклиф қилишга ёки амалдаги шартноманинг бутунлай сақланиб қолишини тасдиқлашга ҳақли, аммо бунинг муддати белгиланган, яъни бир ой ичида ушбу ҳуқуқдан фойдаланиши мумкин. 
Агар ушбу муддат ўтиб кетса, жамоа шартномани амал қилиши давом этади. 
Бундай ҳолатда жамоа шартномага ўзгартиришлар киритиш ёки тўлдириш умумий тартибда амалга оширилади. 
	
74-модда. Ташкилотнинг мулкдори ўзгарганда жамоа шартномаси амал қилишининг сақланиб қолиши
Ташкилотнинг мулкдори ўзгарганда жамоа шартномасининг амал қилиши олти ой мобайнида сақлаб қолинади. Бу даврда тарафларнинг янги жамоа шартномасини тузиш ёхуд амалдагисини сақлаб қолиш, унга ўзгартиш ва (ёки) қўшимчалар киритиш ҳақида музокаралар бошлашга ҳақли.
Жамоа шартномасини қайта кўриб чиқиш чоғида аввалги жамоа шартномасида ходимлар учун назарда тутилган имтиёзларни сақлаб қолиш мумкинлиги ҳақидаги ва бошқа шартларни бажариш тўғрисидаги масала кўриб чиқилади.
ШАРҲ:
1. Ушбу модда мулкдор ўзгарганда жамоа шартномасининг тақдирини тартибга солади, бу эса хусусийлаштириш, сотиш, акциядорлик ёки корпоратив қўшиб олиш шароитида ходимларни ҳимоя қилиш учун жуда муҳимдир. 
Ушбу норманинг асосий мақсади мулк ҳуқуқи бошқа шахсга ўтганда ходимларнинг ижтимоий ва меҳнат кафолатлари ўз-ўзидан йўқолиб кетишининг олдини олишдан иборат.
Биринчи қисмда жамоа шартномасининг 6 ой муддатга сақланиши мустаҳкамлаб қўйилган.  Бу императив кафолатдир, мулкдор алмашган (мулк ҳуқуқининг бошқа шахсга ўтиши давлат рўйхатидан ўтказилган) пайтдан эътиборан жамоа шартномаси янги мулкдорнинг хоҳиш-иродасидан қатъи назар, камида 6 ой тўлиқ ҳажмда амал қилишда давом этади. 
Ушбу муддат давомида янги мулкдор жамоа шартномасининг барча қоидаларига риоя қилиши шарт, бунда шартномани ўзгартириш тартибига риоя қилмасдан тўловларни қисқартиришга, имтиёзларни бекор қилишга, иш  режимини ўзгартиришга йўл қўйилмайди.
Ушбу қоида мулкчиликнинг барча шаклларига, шу жумладан мол-мулкнинг бир юридик шахсдан бошқасига, давлатдан хусусий мулкка ўтиши (хусусийлаштириш), банкротлик ва кейинчалик активларни янги инвесторга ўтказиш чоғида ҳам қўлланилади.
Қонун, агар корхонанинг тузилиши, мақсадлари ёки сиёсати ўзгарган бўлса, амалдаги шартномани тасдиқлаш тўғрисида, ўзгартиришлар ва (ёки) қўшимчалар киритиш тўғрисида янги шартнома тузиш бўйича жамоавий музокараларни бошлаш имкониятини беради (мажбурият эмас). Бироқ томонлар музокараларни бошламаган, келишувга эришмаган ва янги шартнома тузмаган бўлса, амалдаги шартнома ўз кучини сақлаб қолади.
2. Модданинг иккинчи қисмида жамоа шартномасини қайта кўриб чиқишда имтиёзларни (қўшимча тўловлар, компенсациялар, кафолатлар)  сақлаб қолиш масаласи ижтимоий-меҳнат масалалари бўйича комиссия томонидан муҳокама қилиниши ва ходимларнинг вакиллари билан келишилиши кераклиги кўрсатилган. 
Бу янги мулкдорга имтиёзлардан воз кечишни асослаш ва иқтисодий ҳолатни ҳисобга олиш, шу билан бирга адолат ва шаффофлик тамойилларига риоя қилиш бўйича ижтимоий мажбурият юклайди.
Шунингдек, жамоа шартномасини қайта кўриб чиқиш чоғида бошқа шартларни (яъни амалдаги жамоа шартномасида мавжуд бўлмаган) бажариш тўғрисидаги масала кўриб чиқилади. Ушбу шартларни киритиш таклифи икки тарафда ҳам бўлиши мумкин. 
 
75-модда. Ташкилот (унинг алоҳида бўлинмаси) тугатилаётганда жамоа шартномаси амал қилишининг сақланиб қолиши
Ташкилот (унинг алоҳида бўлинмаси) тугатилаётганда жамоа шартномасининг амал қилиши тугатишнинг бутун муддати ичида сақлаб қолинади.
ШАРҲ:
Ушбу моддада жамоа шартномаси ташкилот ёки унинг алоҳида бўлинмасини тугатиш жараёни давомида ўз кучини сақлаб қолиши тўғрисидаги қоида мустаҳкамланган. 
Тугатиш тўғрисида қарор қабул қилинган пайтдан бошлаб (масалан, таъсисчилар ёки суд қарори билан) ва тугатиш тартиб-таомиллари (шу жумладан, ходимлар, солиқ органлари билан ҳисоб-китоблар ва реестрдан чиқариш) амалда якунлангунга қадар жамоа шартномасининг барча қоидалари амал қилишда давом этади.
Иш берувчи (тугатиш комиссияси ёки суд тугатувчиси) илгари белгиланган барча меҳнат ва ижтимоий кафолатларга риоя этиши шарт, шунингдек, тўловларни камайтиришга, имтиёзларни бекор қилишга, ходимларни бошқа шартларга ўтказишга ҳақли эмас ҳамда ходимларни ишдан бўшатишни ва компенсациялар тўлашни МКга ва жамоа шартномасига қатъий мувофиқ равишда амалга ошириши керак. Бу ҳам ташкилотнинг ўзига, ҳам унинг алоҳида бўлинмаларига (масалан, филиалларга), агар улар алоҳида тугатилса, тааллуқлидир.
Шунингдек, ХМТнинг Жамоа музокараларига кўмаклашиш тўғрисидаги 154-сонли Конвенцияси жамоавий мажбуриятларни қайта расмийлаштиргунга қадар ёки мажбуриятлар тугагунга қадар сақлаб қолишни талаб қилади.

76-модда. Жамоа шартномаси амал қилишининг бошқа ҳолларда сақланиб қолиши
Жамоа шартномаси ташкилотнинг тузилмаси, номи, бошқарув органи таркиби ўзгарган ёки ташкилот раҳбари билан тузилган меҳнат шартномаси бекор қилинган ҳолларда ўзининг амал қилишини сақлаб қолади.
ШАРҲ:
Ташкилотнинг тузилмаси ўзгариши қонунчилик ҳужжатлари билан ёки ваколатли орган, муассис ёки таъсисчи ёхуд ташкилот раҳбари (иш берувчи) томонидан ўзгартирилиши мумкин. Маълум таркибий ёки алоҳида бўлинмалар киритилиши ёки чиқариб ташланиши мумкин.  Ушбу ўзгариш жамоа шартномасининг амал қилишига таъсир қилмаслиги керак.
Қонунчиликда белгиланган тартибда ташкилотнинг номи ўзгарганда ҳам жамоа шартномаси амал қилиши сақланиб қолади. 
Ташкилотнинг бошқарув органи таркиби битта мансабдор шахс бўлиши мумкин ёки коллегиал орган бўлиши мумкин, ушбу таркиб ўзгариши ҳам жамоа шартномасининг амал қилишига таъсир қилмаслиги керак. 
Ташкилотнинг раҳбари билан тузилган меҳнат шартномаси бекор қилинган ҳолларда ҳам жамоа шартномаси амал қилишини сақлаб қолади.
Юқоридаги ўзгаришлар туфайли ташкилотда ислоҳотлар амалга оширилганда жамоа шартномасига ўзгартириш киритиш ёки янги таҳрирда тасдиқлаш умумий тартибда амалга оширилади. 

77-модда. Жамоа шартномасига ўзгартиш ва қўшимчалар киритиш
Жамоа шартномасига ўзгартиш ва қўшимчалар киритиш ушбу Кодексда уни тузиш учун белгиланган тартибда амалга оширилади.
ШАРҲ:
Ушбу модда процессуал тенглик тамойилини мустаҳкамлайди - жамоа шартномасига ўзгартириш ва қўшимчалар соддалаштирилган тартибда эмас, балки янги жамоа шартномасини тузиш тартибига ўхшаш тўлиқ жараён орқали киритилади. 
Бу томонларнинг тенглигини, ходимларнинг шарт-шароитларни қайта кўриб чиқишда иштирок этишини, меҳнат кафолатларининг барқарорлигини, ўзгаришларни бир томонлама мажбурлашдан ҳимояланишни таъминлайди. 
Ўзгартириш деганда амалдаги шартларни ўзгартириш (масалан, тўлов муддатларини ўзгартириш, иш соатларини қайта тақсимлаш, имтиёзларни бекор қилиш ёки жорий этиш) тушунилади.
Қўшимчалар деганда илгари шартномада назарда тутилмаган янги бўлимлар, бандлар, мажбуриятлар ёки кафолатларни киритиш тушунилади.
Худди биринчи жамоа шартнома тузишдагидек, улар муҳокама қилинади, меҳнат жамоаси муҳокамасига киритилади, овоз бериш йўли билан тасдиқланади, тарафларнинг вакиллари томонидан имзоланади.
 

78-модда. Ходимларни жамоа шартномаси билан таништириш
Иш берувчи жамоа шартномаси кучга кирганидан кейин ўн кундан кечиктирмай ходимларни жамоа шартномаси билан имзо қўйдириб таништириши шарт.
Меҳнат шартномасини тузишда иш берувчи ишга қабул қилинаётган ходимни жамоа шартномаси билан имзо қўйдириб таништириши шарт.
ШАРҲ:
1. Ушбу модданинг биринчи қисми иш берувчининг ходимларни жамоа шартномаси мазмуни билан таништиришни таъминлаш мажбуриятини белгилайди. Бу — меҳнат ҳуқуқларини амалга ошириш учун асосий шартдир, чунки ходим ўз ҳуқуқларини билмаса, ташкилотдаги ўрнатилган тартиб қоидалардан хабари бўлмаса, уларгариоя эта олмайди ва ўз ҳуқуқларини ҳимоя қила олмайди.
Ушбу модда императив (мажбурий) характерга эга бўлиб, таништириш тартибининг бузилиши жамоа шартнома шартларини қўллаш устидан шикоят қилишга, тегишли давлат органларига мурожаат қилишга, шунингдек, ишдан бўшатиш ёки тўловлар билан боғлиқ суд низоларига сабаб бўлиши мумкин.
Жамоа шартномаси кучга киргандан кейин иш берувчида ходимларни таништиришни ташкил этиш, танишганликни тасдиқловчи имзоларни йиғиш ҳамда таништириш журнали ёки қайдномасини юритиш (ёзма ёки электрон шаклда бўлгани маъқул) учун 10 календарь кун вақт бор.
Бунда иш берувчи имзо қўйдиришни оғзаки хабардор қилиш билан алмаштиришга ёки эълонлар тахтасига ёхуд интернетга жойлаштиришни муқобил вариант сифатида кўрсатишга ҳақли эмас.
2. Меҳнат шартномасини тузишда, иш берувчи ходимни имзо қўйгунга қадар жамоа шартномаси билан таништириши шарт ва бу алоҳида имзо билан қайд этилиши керак.
Таништиришдан бош тортиш ёки расмиятчилик учун таништирмаслик иш берувчини жамоа шартномасига риоя қилиш мажбуриятидан озод этмайди, бироқ ходимнинг танишганлиги ҳақидаги имзоси унинг ўз ҳуқуқ ва мажбуриятларини билганлигини исботлашга ёрдам беради.
Суд амалиётида ҳужжат фақат тегишли тартибда хабардор қилинган тақдирдагина мажбурий деб ҳисобланади.

79-модда. Жамоа шартномасининг бажарилиши устидан назорат
Жамоа шартномасининг бажарилиши устидан назорат шартнома тарафларининг вакиллари, ижтимоий-меҳнат масалалари бўйича комиссия, меҳнат жамоаси, шунингдек Ўзбекистон Республикаси Камбағалликни қисқартириш ва бандлик вазирлигининг тегишли органлари ҳамда бошқа ваколатли органлар томонидан амалга оширилади.
Шартнома тарафларининг вакиллари ҳар йили ёки жамоа шартномасида назарда тутилган муддатларда меҳнат жамоасининг умумий йиғилишида (конференциясида) жамоа шартномасининг бажарилиши ҳақида ҳисобот беради.
ШАРҲ:
1. Ушбу модда жамоа шартномасининг ижроси устидан кўп босқичли назорат тизимини белгилайди. 
Шарҳланаётган модда қуйидагиларни қамраб олади:
ички назорат. Тарафлар вакиллари, ижтимоий-меҳнат масалалари бўйича комиссия ва меҳнат жамоаси томонидан амалга оширилади;
ташқи назорат. Давлат назорати Камбағалликни қисқартириш ва бандлик вазирлиги томонидан ҳамда жамоатчилик назорати Ўзбекистон касаба уюшмалари федерацияси, кенгашлари ва бирлашмалари томонидан амалга оширилади.
Ҳар икки тараф — иш берувчи ва ходимлар (касаба уюшмаси ёки бошқа вакиллик органи орқали) ўзлари ихтиёрий равишда розилик берган шартларнинг бажарилишини назорат қилишга мажбурдирлар. Бунда мажбуриятлар реестрини юритиш, ички ҳисоботлар, қўшма комиссияларда қоидабузарликлар ва таклифларни қайд этиш назорат воситалари ҳисобланади.
Ижтимоий-меҳнат масалалари бўйича комиссия назорати бу жамоа шартномаси матнини ишлаб чиққан ва келишган ўша комиссия томонидан назоратчи ролида фаолиятини давом эттириб, мажбуриятлар ижросини таҳлил қилади, йиллик маърузалар тайёрлайди ва шартнома доирасидаги жорий келишмовчиликларни ҳал қилади.
Меҳнат жамоаси назорати ходимлар жамоа сифатида йиғилишлар ўтказиши, иш берувчига нисбатан эътирозлар билдириши, жамоа шартномаси амалга оширилиши ҳақида ҳисоботлар талаб қилиши ва комиссияга ўз вакилларини кўрсатиши мумкин. Бу қоида айниқса касаба уюшмаси мавжуд бўлмаган ташкилотларда муҳим аҳамиятга эга.
Давлат органлари томонидан назорат Ўзбекистон Республикаси Камбағалликни қисқартириш ва бандлик вазирлигининг Давлат меҳнат инспекцияси томонидан амалга оширилади.
Бундан ташқари МКнинг 534-моддасига кўра меҳнат тўғрисидаги қонунчиликка, меҳнат ҳақидаги бошқа ҳуқуқий ҳужжатларга ҳамда меҳнатни муҳофаза қилиш қоидаларига риоя этилиши устидан давлат назорати ва текшируви Ўзбекистон Республикаси Камбағалликни қисқартириш ва бандлик вазирлиги, шунингдек бошқа давлат органлари томонидан қонунчиликда белгиланган тартибда амалга оширилади.
Ушбу Кодекснинг, шунингдек бошқа қонунларнинг аниқ ва бир хилда бажарилиши устидан назоратни прокуратура органлари ўз ваколатлари доирасида «Прокуратура тўғрисида»ги Ўзбекистон Республикаси Қонунига мувофиқ амалга оширади.
Фаолиятнинг айрим соҳаларида ишларни бехатар олиб бориш талабларига риоя этилиши устидан давлат назорати ва текшируви (давлат энергетика назорати, давлат санитария-эпидемиология назорати, саноат, ядровий ҳамда радиациявий хавфсизлик талабларига риоя этилиши устидан давлат назорати ва ҳоказолар) ваколатли давлат органлари томонидан қонунчиликка мувофиқ амалга оширилади.
Тасарруфидаги ташкилотларда меҳнат тўғрисидаги қонунчиликка, меҳнат ҳақидаги бошқа ҳуқуқий ҳужжатларга ва меҳнатни муҳофаза қилиш қоидаларига риоя этилиши устидан идоравий назорат қонунчиликда белгиланган тартибда ҳамда шартларда давлат органлари томонидан амалга оширилади.
Ўзбекистон Республикасининг “Касаба уюшмалари тўғрисида”ги Қонунининг 42-моддасига кўра касаба уюшмалари, уларнинг бирлашмалари, бўлинмалари ва бошланғич касаба уюшмалари ташкилотлари ходимларнинг ижтимоий-иқтисодий ҳуқуқ ва манфаатларига тааллуқли бўлган норматив-ҳуқуқий ҳужжатлар ҳамда техник жиҳатдан тартибга солиш соҳасидаги норматив ҳужжатлар, шунингдек жамоа шартномалари ва келишувлари ижросининг жамоатчилик мониторингини ўтказиши мумкин.
МКнинг 540-моддаси биринчи қисмига кўра Касаба уюшмалари, уларнинг бирлашмалари, бўлинмалари ва бошланғич касаба уюшмаси ташкилотлари иш жойларида иш берувчиларнинг меҳнат тўғрисидаги қонунчилик талабларига ва меҳнатни муҳофаза қилиш қоидаларига, шунингдек жамоа келишувлари ҳамда жамоа шартномаси, иш берувчи томонидан касаба уюшмаси қўмитаси билан келишилган ҳолда қабул қилинган бошқа ҳужжатлар қоидаларига риоя этиши устидан жамоатчилик назоратини амалга ошириш ҳуқуқига эга.
2. Умумий йиғилишда ҳисобот бериш мажбурияти ҳар икки тарафда ҳам мавжуд. Яъни, иш берувчи ва ходимлар вакиллари жамоа олдида очиқ ҳисобот беришлари, эришилган натижалар, бажарилмаган мажбуриятлар, шунингдек, қоидабузарлик сабаблари ва уларни бартараф этиш чоралари ҳақида маълумот беришлари шарт.
Жамоа шартнома тарафларининг вакиллари жамоа шартномасида назарда тутилган муддатларда меҳнат жамоасининг умумий йиғилишида (конференциясида) жамоа шартномасининг бажарилиши ҳақида ҳисобот беради.
Агар жамоа шартномасида аниқ муддат кўрсатилмаган бўлса, ҳар йили меҳнат жамоасининг умумий йиғилишида ҳисобот бериши керак.
Жаома шартнома тарафларининг вакиллари меҳнат жамоасининг умумий йиғилишида (конференциясида) жамоа шартномасининг бажарилиши ҳақида ҳисобот бермаган бўлса, ҳар бир ходим ушбу ҳисоботни талаб қилишга ҳуқуқи мавжуд. 
Чунки, касаба уюшмасининг ҳар бир аъзоси касаба уюшмаси учун бадал тўлаган бўлади. Ушбу маблағларни нима мақсадда сарфланиши ҳақида ҳам маълумотлар очиб бўлиши керак.
Ҳар бир ходим, яъни касаба уюшмасини аъзоси нафақат ҳисоботни талаб қилиниши балки, тарафларнинг ҳаракатларидан норози бўлса, ушбу тарафларга ёки жамоа шартномасини назоратини олиб борувчи бошқа органларга шикоят қилиши ҳам мумкин.  

9-боб. Жамоа келишувлари

80-модда. Жамоа келишувларининг тушунчаси ва шакли
Жамоа келишуви якка тартибдаги меҳнатга оид муносабатларни ва улар билан бевосита боғлиқ бўлган ижтимоий муносабатларни тартибга солувчи, ходимлар учун ҳудудий, тармоқ ва республика даражаларида тарафларнинг меҳнат шароитларини, бандликни ҳамда ижтимоий кафолатларни белгилашга доир мажбуриятларини ўз ичига олган, ходимлар ва иш берувчиларнинг ижтимоий-иқтисодий манфаатларини келишиб олиш мақсадида тузиладиган меҳнат тўғрисидаги ҳуқуқий ҳужжатдир.
Жамоа келишувини тайёрлаш, тузиш ёки ўзгартириш юзасидан жамоавий музокаралар ўтказиш учун ушбу Кодекснинг 50 — 53-моддаларида белгиланган тартибда ижтимоий-меҳнат масалалари бўйича ҳудудий, тармоқ ва республика комиссиялари тузилади.
Жамоа келишувлари ёзма шаклда тузилади.
ШАРҲ:
1. Ушбу модданинг биринчи қисмида  жамоа келишуви тушунчасига таъриф берилган бўлиб, меҳнат тўғрисидаги қуйидагиларни назарда тутувчи ҳуқуқий ҳужжат эканлиги белгиланган:
якка тартибдаги меҳнатга оид муносабатларни тартибга солади (масалан, ишга қабул қилиш тартиби, меҳнатга ҳақ тўлаш, кафолатлар ва компенсациялар);

якка тартибдаги меҳнат муносабатлари билан бевосита боғлиқ бўлган ижтимоий муносабатларни тартибга солади (масалан, ижтимоий шериклик, меҳнатни муҳофаза қилиш, касбга ўқитиш);
тарафларнинг меҳнат шартларини белгилаш, бандликни таъминлаш ва ижтимоий кафолатларни ўрнатишга қаратилган мажбуриятларини ўз ичига олади;
ходимлар ва иш берувчиларнинг ижтимоий-иқтисодий манфаатларини келишиб олиш мақсадида тузилади. Жамоа келишувини тасдиқланиши бу тарафларни келишувга эришилганлигини акс эттиради.
Шундай қилиб, жамоа келишуви — бу корхона даражасидаги жамоа шартномасига нисбатан юқорироқ кучга эга бўлган норматив ҳужжатдир. У битта иш берувчи доирасида эмас, балки ҳудудий (масалан, Тошкент шаҳри), тармоқ (масалан, тўқимачилик саноатида) ва республика даражасида амал қилади.
Жамоа келишувлари умумий минимал стандартларни белгилайди, улар кейинчалик жамоа шартномалари ва якка тартибдаги меҳнат шартномаларида аниқлаштирилади.
2. Модданинг иккинчи қисми жамоа келишувларини тайёрлаш, тузиш ёки ўзгартириш юзасидан жамоавий музокаралар ўтказиш учун ижтимоий-меҳнат масалалари бўйича ҳудудий, тармоқ ва республика комиссиялари тузилади (МКнинг 50 — 53-моддалари шарҳига қаранг). 
3. Модданинг учинчи қисми келишувни ёзма шаклда тузиш мажбуриятини белгилайди. Бу талаб келишув тузилганлиги фактини исботлашга хизмат қилади, унинг ижроси устидан тегишли назоратни кафолатлайди ва келишувларнинг шаффофлигини таъминлайди.
Шарҳланаётган модда талаблари ХМТнинг 98 ва 144-сонли Конвенциялари қоидаларда ўз аксини топган.

81-модда. Жамоа келишувларининг турлари
Тартибга солинадиган муносабатлар соҳасига қараб ҳудудий, тармоқ ва бош жамоа келишувлари тузилиши мумкин.
Ҳудудий ва тармоқ жамоа келишувлари икки томонлама ёки уч томонлама бўлиши мумкин. 
Икки томонлама жамоа келишувлари ушбу Кодекснинг 42 ва 46-моддаларида кўрсатилган ходимларнинг ҳамда иш берувчиларнинг ваколатли вакиллари ўртасида тузилади. 
Уч томонлама жамоа келишувлари ушбу Кодекс 42 ва 46-моддаларининг иккинчи қисмида кўрсатилган ходимларнинг ҳамда иш берувчиларнинг ваколатли вакиллари ва тегишли ижро этувчи ҳокимият органи ўртасида тузилади. Бунда ижро этувчи ҳокимият органининг иштирок этиши ходимлар ва иш берувчилар ваколатли вакилларининг таклифига кўра белгиланади. 
Бажарилишининг молиявий таъминоти тегишли бюджетлар маблағлари ҳисобидан амалга ошириладиган мажбуриятларни ўз ичига олган жамоа келишувлари тегишли ваколатли органнинг розилиги мавжуд бўлган тақдирда тузилади. 
Бош жамоа келишуви уч томонлама бўлади ҳамда ходимлар ва иш берувчиларнинг республика даражасидаги ваколатли вакиллари ҳамда Ўзбекистон Республикаси Вазирлар Маҳкамаси ўртасида тузилади.
Ходимларнинг вакиллари иш берувчи ёки иш берувчининг вакили бўлмаган ижро этувчи ҳокимият органидан улар билан икки томонлама келишув тузишни талаб қилишга ҳақли эмас.
ШАРҲ:
1. Шарҳланаётган модданинг биринчи қисми келишувларнинг учта турини белгилайди.
Ҳудудий келишувлар — минтақа ёки маъмурий-ҳудудий бирлик (масалан, вилоят ёки шаҳар) доирасида тузилади.
Тармоқ келишувлари — иқтисодиётнинг муайян тармоғида (масалан, қурилиш, соғлиқни сақлаш) амал қилади.
Бош жамоа келишув — бутун мамлакат ҳудудига татбиқ этиладиган умумреспублика келишувидир.
2. Жамоа келишувлари нафақат битта корхона доирасида (жамоа шартномаси), балки бутун бир ҳудуд (вилоят, туман) ёки тармоқ (масалан, таълим, тиббиёт, енгил саноат) миқёсида ҳам тузилади.
3. Икки томонлама келишувлар (бипартизм). Бундай келишувлар бевосита манфаатдор томонлар ўртасида, давлатнинг бевосита иштирокисиз тузилади, иштирокчилар:
ходимлар вакиллари, одатда, тегишли тармоқ ёки ҳудуддаги касаба уюшмалари бирлашмаси;
иш берувчилар вакиллари, иш берувчилар бирлашмалари (масалан, Савдо-саноат палатасининг ҳудудий бўлимлари ёки тармоқ уюшмалари).
Уларнинг мақсади маълум бир соҳа ёки ҳудудда меҳнат шароитларини яхшилаш ёки қўшимча имтиёзлар бериш бўлиши мумкин.
Икки томонлама жамоа келишувлари ходимларнинг ҳамда иш берувчиларнинг ваколатли вакиллари ўртасида тузилади (МКнинг 42 ва 46-моддалари шарҳига қаранг).
4. Уч томонлама келишувлар (Трипартизм). Ходимларнинг ҳамда иш берувчиларнинг ваколатли вакиллари ва тегишли ижро этувчи ҳокимият органи ўртасида тузилади. Бунда ижро этувчи ҳокимият органининг иштирок этиши ходимлар ва иш берувчилар ваколатли вакилларининг таклифига кўра белгиланади (МКнинг 42 ва 46-моддалари шарҳига қаранг).
Бу ерда икки асосий тарафга давлат, яъни ижро этувчи ҳокимият органи ҳам шерик ва кафил сифатида қўшилади. Бу энг самарали ва кенг тарқалган шакл ҳисобланади, иштирокчилари:
давлат, Вазирлар Маҳкамаси, давлат органлари, вилоят ёки туман ҳокимликлари;
ходимлар вакили, Ўзбекистон Касаба уюшмалари федерацияси;
иш берувчилар вакили, Ўзбекистон Иш берувчилар конфедерацияси ёки Савдо-саноат палатаси.
Уларнинг мақсади ижтимоий-иқтисодий сиёсатни мувофиқлаштириш, бандлик дастурларини ишлаб чиқиш ва меҳнат бозори барқарорлигини таъминлаш. 
3. Бу норма давлат бюджетининг маблағларини тўғри тақсимлаш учун хизмат қилади.
Агар бирор келишувда (масалан, ўқитувчилар ёки шифокорлар учун) давлат бюджетидан пул сарфланиши кўзда тутилган бўлса, бу келишувни имзолашдан олдин шу пулни берадиган ваколатли орган (одатда Иқтисодиёт ва молия вазирлиги) розилик бериши шарт.
Давлат ташкилотлари (мактаблар, боғчалар, шифохоналар, вазирликлар) ўз пулига эга эмас, улар бюджетдан молиялаштирилади. Агар тармоқ касаба уюшмаси ва вазирлик "ҳамма ходимларга байрамда бир миллион сўмдан мукофот берамиз" деб келишиб олса-ю, лекин бюджетда бу пул кўзда тутилмаган бўлса, бу келишув қуруқ ваъда бўлиб қолади.
Бу ерда асосан иккита орган назарда тутилади:
Иқтисодиёт ва молия вазирлиги республика даражасидаги тармоқ келишувлари учун;
ҳудудий молия бошқармалари вилоят ёки туман даражасидаги ҳудудий келишувлар учун.
Агар келишувда молиявий мажбурият бўлмаса (масалан, иш вақтини тақсимлаш, ички тартиб ёки маънавий рағбатлантириш ҳақида бўлса), унда молия органининг розилиги талаб этилмайди. Фақат бюджет маблағлари ишлатилиши керак бўлган ҳолатдагина бу қоида ишлайди.
6. Шарҳланаётган модданинг олтинчи қисми Бош келишувни тавсифлайди. У ўз табиатига кўра уч томонлама бўлиб, қуйидагилар томонидан имзоланади:
ходимларнинг ваколатли республика вакиллари, яъни Ўзбекистон касаба уюшмалари федерацияси;
иш берувчиларнинг ваколатли республика вакиллари, яъни Ўзбекистон иш берувчилар конфедерацияси;
давлат томонидан Ўзбекистон Республикаси Вазирлар Маҳкамаси.
Бундай келишув, қоида тариқасида, ижтимоий-меҳнат муносабатларини тартибга солишнинг умумий тамойилларини, жумладан, минимал ижтимоий стандартлар, даромадларни тартибга солиш механизми ва ижтимоий ҳимоя бўйича умумий мажбуриятларни белгилайди.
	7. Ушбу норманинг асосий мақсади давлат органларини (ҳокимлик ёки вазирликларни) улар бевосита иш берувчи бўлмаган хусусий ёки мустақил корхоналарнинг ички ишларига аралашишидан ҳимоя қилишдир.
Одатда, жамоа келишувлари икки томонлама ходимлар вакили (касаба уюшмаси) ва иш берувчи бўлади.
Давлат органи (ижро этувчи ҳокимият) фақат қуйидаги икки ҳолатда жамоа келишувида иштирок этиши мумкин:
уч томонлама келишувда учинчи томон бўлиб қатнашганда;
бевосита иш берувчи бўлганда (масалан, вазирлик ўз марказий аппарати ходимлари учун иш берувчи сифатида). 
Давлат органи бу корхона учун мажбурият ололмайди, чунки корхонанинг пулини тасарруф этмайди.
Давлат органи ўзи иш берувчи бўлмаган жойда бундай мажбуриятни бажара олмайди. 

82-модда. Ҳудудий жамоа келишувлари
Ҳудудий жамоа келишувлари ходимлар ва иш берувчиларнинг тегишли вакиллик органлари ўртасида, тарафларнинг таклифига кўра эса маҳаллий ижро этувчи ҳокимият органлари билан тузилади.
Ҳудудий жамоа келишувлари ходимларнинг тегишли ҳудуд учун умумий бўлган меҳнат шартларини, кафолатлари ва имтиёзларини белгилайди.
ШАРҲ:
1. Ушбу модданинг биринчи қисми ҳудудий жамоа келишувлар тузиш нормаларини белгилайди.
Ҳудудий жамоа келишуви — бу муайян ҳудуд (туман, шаҳар, вилоят) даражасида меҳнатнинг умумий шартлари, кафолатлар ва имтиёзлар, иш берувчиларнинг қўшимча ижтимоий мажбуриятларини тартибга солиш учун тузиладиган норматив-ҳуқуқий ҳужжатдир. 
Бундай ёндашув ХМТнинг 154-сонли Конвенцияси (1981 й.) 5-моддасида назарда тутилган меҳнат муносабатларини кўп босқичли тартибга солиш тамойилини акс эттиради. Унга кўра, жамоавий музокараларга кўмаклашиш чоралари барча даражаларда — корхона, тармоқ, минтақа ёки мамлакат даражасида музокаралар олиб боришни таъминлашга қаратилиши керак. 
Келишув томонлари сифатида қуйидагилар иштирок этади:
ходимларнинг вакиллик органлари (касаба уюшмалари ёки бошқа ваколатли вакиллар);
иш берувчиларнинг вакиллик органлари (иш берувчилар бирлашмалари, тадбиркорлар бирлашмалари).
Бунда маҳаллий ижроия ҳокимияти органлари фақат ходимлар ва иш берувчиларнинг розилиги билангина келишув томони бўлиши мумкин. Бу ХМТнинг 154-сонли Конвенцияси 4-моддасидаги давлат иштирокининг ихтиёрийлиги тамойилини ифодалайди. 
Шунингдек, бу трипартизм (уч томонлама шериклик) тамойилини мустаҳкамловчи ХМТнинг 144-сонли Конвенциясига (1976 й.) ҳам мос келади. Шу билан бирга, Ўзбекистон қонунчилиги давлат органларининг иштироки мажбурий эмаслигини, уларнинг жалб этилиши фақат ижтимоий шерикларнинг таклифига биноан амалга оширилишини алоҳида таъкидлайди.
2. Модданинг иккинчи қисми ҳудудий келишувларнинг тартибга солиш предметини белгилайди:
меҳнат шартлари (масалан, ҳақ тўлаш тартиби, иш вақти давомийлиги);
минимал ижтимоий кафолатлар (ноқулай шароитлардаги иш учун қўшимча тўловлар, меҳнатни муҳофаза қилиш шартлари);
имтиёзлар (қўшимча таътиллар, тиббий дастурлар, бандликка оид чоралар).
Бошқа келишувлардан фарқи:
тармоқ келишувидан — тартибга солиш предмети (муайян соҳа) бўйича фарқланади;
бош келишувдан — иштирокчилар даражаси (республика эмас, балки ҳудуд) бўйича фарқланади;
жамоа шартномасидан — субъектлар таркиби бўйича, яъни жамоа шартномаси муайян бир иш берувчи (корхона) даражасида тузилади.
Шундай қилиб, ҳудудий келишув ушбу ҳудуддаги барча иш берувчилар ва ходимлар учун меҳнат стандартларини бирхиллаштириш ва оширишни таъминлайди, бу эса минтақавий ижтимоий-иқтисодий ривожланиш учун жуда муҳимдир.

83-модда. Тармоқ жамоа келишувлари 
Тармоқ жамоа келишувлари ходимлар ва иш берувчиларнинг тегишли вакиллари ўртасида, шунингдек тарафларнинг таклифига кўра тегишли тармоқдаги давлат бошқаруви органлари билан тузилади. Ўзбекистон Республикаси Камбағалликни қисқартириш ва бандлик вазирлиги тегишли тармоқдаги давлат бошқаруви органлари иш берувчилар сифатида иш юритадиган ҳолларда тармоқ жамоа келишувларининг тарафи бўлиб иштирок этади.
Тармоқ жамоа келишувлари тегишли тармоқни ижтимоий-иқтисодий ривожлантиришнинг асосий йўналишларини, меҳнат шартларини ва унга ҳақ тўлашни, тармоқ ходимлари учун ижтимоий кафолатларни белгилайди.
ШАРҲ:
1. Шарҳланаётган модданинг биринчи қисмига кўра тармоқ жамоа келишувини муайян иқтисодиёт тармоғи доирасида (масалан, қурилиш, соғлиқни сақлаш, таълим) меҳнат шартлари, кафолатлар, меҳнатга ҳақ тўлаш ва ижтимоий ривожланишни тартибга солувчи ҳуқуқий ҳужжат сифатида белгилайди.
У якка тартибдаги меҳнат шартномалари учун энг паст стандартларни белгилаб беради, яъни корхонадаги шартлар ушбу келишувдан ёмонроқ бўлиши мумкин эмас.
Ушбу модда тарафларнинг субъект таркибини қуйидагича белгилайди:
ходимлар вакиллари (тармоқ касаба уюшмалари кенгашлари, ҳозирда Федерация таркибида 14 та тармоқ касаба уюшмаси фаолият юритмоқда);
иш берувчилар вакиллари (тармоқ иш берувчилари ассоциациялари ёки иттифоқлари);
Тармоқни давлат томонидан бошқариш органлари (томонларнинг ташаббуси билан).
Ушбу модда қоидалари ХМТнинг 144-сонли Конвенцияси 2-моддасига мувофиқ келади. Унга кўра, ташкилотнинг ҳар бир аъзоси ваколатли органлари халқаро меҳнат нормаларини қўллашга оид масалалар бўйича ҳукумат, иш берувчилар ва ходимлар вакиллари ўртасида самарали маслаҳатлашувлар ўтказилишини таъминлаши керак.
Тармоқ келишувларининг давлат ихтиёрий иштирокида тузилиши ХМТнинг 154-сонли Конвенцияси 4-моддасига (жамоавий музокараларнинг ихтиёрийлигини кўзда тутувчи) мос келади.
Ўзбекистон Республикаси Камбағалликни қисқартириш ва бандлик вазирлиги тегишли тармоқни давлат томонидан бошқариш органлари иш берувчи сифатида иштирок этган ҳолларда тармоқ жамоа келишувларининг тарафи сифатида қатнашади.
2. Модданинг иккинчи қисмида тармоқ жамоа келишуви тегишли тармоқнинг:
ижтимоий-иқтисодий ривожланишининг асосий йўналишларини. Масалан, янги технологиялар киритилганда ходимларни оммавий бўшатишнинг олдини олиш, соҳадаги кадрларни қайта тайёрлаш режаларини белгилайди;
меҳнат шартларини ва унга ҳақ тўлашни. Масалан, иш вақти, дам олиш вақти ва меҳнатни муҳофаза қилишнинг соҳага хос хусусиятларини, устамалар ва мукофотлаш тизимининг энг қуйи чегарасини белгилайди;
тармоқ ходимлари учун ижтимоий кафолатларни ходимнинг меҳнат фаолияти билан бевосита боғлиқ бўлмаган, лекин унинг фаровонлигини оширадиган имтиёзларини (соғлиқни тиклаш (санаторийлар), уй-жой шароитини яхшилаш, ходимларнинг фарзандлари учун имтиёзлар) белгилайди.
 
84-модда. Бош жамоа келишуви
Бош жамоа келишуви аъзоларининг сони энг кўп бўлган республика касаба уюшмалари бирлашмаси, ўз ваколатли вакиллари орқали ходимларнинг бошқа республика бирлашмалари, ўз ваколатли вакиллари орқали иш берувчиларнинг республика бирлашмалари ҳамда Ўзбекистон Республикаси Вазирлар Маҳкамаси ўртасида тузилади.
Бош жамоа келишуви Ўзбекистон Республикасида келишилган ҳолда ижтимоий-иқтисодий сиёсат олиб боришнинг асосий йўналишларини белгилайди.
ШАРҲ:
1. Шарҳланаётган модда Бош жамоа келишувининг мақомини ижтимоий шерикликнинг қуйидаги хусусиятларга эга бўлган умумреспублика даражасидаги норматив ҳужжати сифатида белгилайди:
миллий даражада тузилади;
меҳнат, бандлик ва ижтимоий сиёсатнинг стратегик масалаларига дахл қилади.
Шунингдек, ушбу моддада Бош жамоа келишуви тарафларининг қуйидаги таркибини белгилайди:
аъзоларининг сони энг кўп бўлган республика касаба уюшмалари бирлашмаси. Ҳозирги кунда  5,5 миллиондан ортиқ аъзосига эга бўлган Ўзбекистон касаба уюшмалари федерацияси Бош жамоа келишувида ходимлар вакили сифатида иштирок этмоқда;
ўз ваколатли вакиллари орқали ходимларнинг бошқа республика бирлашмалари; 
ўз ваколатли вакиллари орқали иш берувчиларнинг республика бирлашмалари. Ҳозирги кунда иш берувчиларнинг республика бирлашмаси сифатида Ўзбекистон иш берувчилар конфедерацияси иштирок этмоқда;
 Ўзбекистон Республикаси Вазирлар Маҳкамаси.
2. Модданинг иккинчи қисми Бош жамоа келишувнинг тартибга солиш предметини тавсифлайди, яъни ижтимоий-иқтисодий сиёсатнинг асосий йўналишларини белгилайди. Бунга қуйидагилар киради:
меҳнат бозорини тартибга солиш ва меҳнатга ҳақ тўлаш тизимини ривожлантириш;
янги иш ўринларини яратиш;
камбағалликни ва норасмий бандликни қисқартириш бўйича чоралар;
аҳолининг  ижтимоий қатламларни қўллаб-қувватлаш механизмлари;
меҳнат муносабатларини тартибга солишнинг таянч стандартлари ва ижтимоий сиёсат устуворликлари;
давлат ва ижтимоий шерикларнинг умумий мажбуриятлари.

85-модда. Жамоа келишувларининг мазмуни ва тузилиши 
Жамоа келишувларининг мазмуни ва тузилишини тарафлар белгилайди.
Жамоа келишувларида:
меҳнатга ҳақ тўлаш, меҳнат шартлари ва меҳнатни муҳофаза қилиш, меҳнат ва дам олиш режими тўғрисидаги;
меҳнатга ҳақ тўлашни нархларнинг ўзгаришларидан, инфляция даражасидан, жамоа келишувларида белгиланган кўрсаткичларнинг бажарилишидан келиб чиққан ҳолда тартибга солиш механизми ҳақидаги;
энг кам миқдори қонунчиликда назарда тутиладиган компенсация тарзидаги қўшимча тўловлар тўғрисидаги;
ходимларнинг бандлигига, уларни касбга тайёрлашга, қайта тайёрлашга, уларнинг малакасини оширишга кўмаклашиш ҳақидаги;
экологик хавфсизликни таъминлаш ҳамда ишлаб чиқаришда ходимларнинг соғлиғини муҳофаза қилиш тўғрисидаги;
ходимларни ва уларнинг оила аъзоларини ижтимоий ҳимоя қилиш бўйича махсус тадбирлар ҳақидаги;
давлат ташкилотларини хусусийлаштириш чоғида ходимларнинг манфаатлари ҳисобга олиниши тўғрисидаги;
юқорироқ даражада ижтимоий ҳимояга муҳтож бўлган шахслар (ҳомиладор аёллар, ногиронлиги бўлган шахслар, ўн саккиз ёшга тўлмаган шахслар ва бошқалар) учун қўшимча иш ўринлари ташкил этаётган иш берувчиларга бериладиган имтиёзлар ҳақидаги;
ижтимоий шерикликни ва уч томонлама ҳамкорликни ривожлантириш, жамоа шартномаларини тузишга кўмаклашиш, меҳнат низоларининг олдини олиш, меҳнат интизомини мустаҳкамлаш тўғрисидаги қоидалар назарда тутилиши мумкин.
Жамоа келишувларида қонунчиликка зид келмайдиган бошқа меҳнат ва ижтимоий-иқтисодий масалаларга доир қоидалар бўлиши мумкин.
ШАРҲ:
1. Шарҳланаётган модданинг биринчи қисми томонларнинг жамоа келишувларининг тузилиши, таркиби ва мазмунини шакллантириш ҳуқуқини белгилайди. Ушбу қоида томонлар иродасининг мустақиллиги (автономияси) тамойилини ифодалайди, яъни томонлар келишув бўлимларини, қоидаларнинг ифодаланишини ва мажбуриятлар ҳажмини мустақил равишда белгилайдилар.
2.1. Модданинг иккинчи қисми жамоа келишувида бўлиши мумкин бўлган қоидаларнинг кенг рўйхатини ўз ичига олади. Бу ерда жамоа келишувлар билан тартибга солиниши мумкин бўлган масалаларнинг тавсиявий рўйхатини келтирган. Бошқача айтганда, рўйхат тугалланмаган ва томонларни мазмун танлашда чекламайди.
2.2. Меҳнатга ҳақ тўлаш, меҳнат шартлари ва меҳнатни муҳофаза қилиш, меҳнат ва дам олиш режими тўғрисидаги. Бунга қоида тариқасида, қуйидагилар киради:
меҳнатга ҳақ тўлаш тизимини белгилаш. Тармоқ ёки корхонанинг ўзига хос хусусиятларини ҳисобга олган ҳолда иш ҳақини ошириш ва мукофотлаш тизимини яратиш, тариф ставкалар, қўшимча тўловлар ва устамаларни белгилаш;
меҳнат шартлари ва меҳнатни муҳофаза қилиш. Қонунда ҳамма касблар учун махсус кийим ёки хавфсизлик чораларини ёзиб чиқиш имконсиз. Бу келишув орқали ҳал қилинади. Масалан, зарарли ишларда ишлайдиганлар учун қўшимча сут маҳсулотлари, сифатли махсус кийимлар ва мунтазам тиббий кўрикдан ўтиш мажбурияти белгиланади;  
меҳнат ва дам олиш режими. Иш вақтини оптимал тақсимлаш (масалан, сменали иш графигини тасдиқлаш) ва қўшимча таътиллар бериш.  Келишув орқали МКдаги 21 кунлик минимал таътилни 24 ёки 27 кунгача ошириш мумкин. Шунингдек, оилавий шароитлар (тўй, таъзия) учун қўшимча дам олиш кунларини белгилаш ходимнинг руҳий хотиржамлигини таъминлайди. 
2.3. Меҳнатга ҳақ тўлашни нархларнинг ўзгаришларидан, инфляция даражасидан, жамоа келишувларида белгиланган кўрсаткичларнинг бажарилишидан келиб чиққан ҳолда тартибга солиш механизми ҳақидаги механизмларни жамоа келишувларида назарда тутиш муҳим, худди жамоа шартномасида назарда тутган сингари (бунинг аҳамияти ва зарурияти тўғрисида МКнинг 67-моддаси шарҳида батафсил ёзилган);
2.4. Жамоа келишувларида компенсация тарзидаги қўшимча тўловларни белгилаш — бу ходимнинг нафақат меҳнат қилиш, балки ноқулай ёки махсус шароитларда ишлаши натижасида кўрган зарарлари ёки харажатларини қоплаш механизмидир.
Қонунчиликда бу тўловларнинг энг кам (минимал) миқдорини белгилайди. Аммо жамоа келишувида уларни аниқлаштириш ва миқдорини оширишнинг ўзига хос зарурияти ва аҳамияти бор.
2.5. Жамоа келишувида назарда тутиладиган муҳим масалалар бири ходимларнинг бандлигига, уларни касбга тайёрлашга, қайта тайёрлашга, уларнинг малакасини оширишга кўмаклашиш ҳақидаги қоидалардир (бунинг аҳамияти ва зарурияти тўғрисида МКнинг 67-моддаси шарҳида батафсил ёзилган).
2.6. Жамоа келишувига экологик хавфсизлик ва ходимлар соғлиғини муҳофаза қилиш бўйича нормаларни киритиш замонавий меҳнат муносабатларининг ажралмас қисми ҳисобланади. Бу нафақат қонуний мажбурият, балки корхонанинг барқарор ривожланиши ва ижтимоий масъулиятининг белгисидир.
Қуйида ушбу қоидаларни киритишнинг зарурияти ва аҳамиятини батафсил таҳлил қиламиз:
1) экологик хавфсизликни таъминлаш. Бу йўналишда корхонанинг атроф-муҳитга таъсири ва ходимларнинг экологик тоза муҳитда ишлаш ҳуқуқи кўриб чиқилади. Кўпгина ишлаб чиқариш тармоқлари (кимё, энергетика, қурилиш) атроф-муҳит учун хавфли бўлиши мумкин. Жамоа келишуви орқали корхона зиммасига қонунчиликдаги минимал талаблардан ташқари, қўшимча экологик мажбуриятлар юкланади. Ходимлар учун экологик хавфсиз иш жойи яратилади. Чиқиндиларни камайтириш ва ресурсларни тежаш орқали корхонанинг иқтисодий самарадорлиги ортади.
2) ишлаб чиқаришда ходимлар соғлиғини муҳофаза қилиш. Бу меҳнатни муҳофаза қилиш тушунчасидан кенгроқ бўлиб, ходимнинг нафақат жароҳат олмаслигини, балки унинг узоқ йиллик саломатлигини сақлашни ҳам кўзда тутади. Касб касалликларининг олдини олиш ва ходимларнинг меҳнат қобилиятини узоқ вақт сақлаб қолиш учун зарур. 
3) ушбу нормаларни киритишнинг комплекс фойдаси. Ходим касб касалликларидан ҳимояланади, соғлом муҳитда ишлайди ва ижтимоий кафолатга эга бўлади. Иш берувчида меҳнатга лаёқатсизлик варақлари сони камаяди ва корхона нуфузи ортади. Атроф-муҳит ифлосланиши камаяди ва аҳолининг умумий саломатлик кўрсаткичлари яхшиланади. 
2.7. Жамоа келишувига ходимлар ва уларнинг оила аъзоларини ижтимоий ҳимоя қилиш бўйича махсус тадбирларни киритиш — бу ижтимоий шерикликнинг энг юқори босқичидир. Бу нормалар ходимнинг нафақат ишчи кучи, балки жамиятнинг ва оиланинг бир бўлаги сифатида қадрланишини англатади.
Ушбу қоидаларни киритиш:
1) оилавий барқарорлик — меҳнат унумдорлиги омили. Ходимнинг оиласидаги тинчлик ва ижтимоий таъминот унинг ишдаги самарадорлигига бевосита таъсир қилади; 
2) инсон капиталини асраб қолиш. Корхона учун тажрибали ходимни сақлаб қолиш янги ходимни ўқитишдан кўра арзонроқ тушади. Ижтимоий пакет эса ходимни корхонага “боғлаб” турувчи энг кучли воситадир. Бозор иқтисодиёти шароитида кучли мутахассислар учун рақобатда ижтимоий кафолатлар асосий қурол бўлади.  Ходим ўзининг ва оиласининг келажагига (масалан, уй-жой сотиб олишда корхона кўмагига) ишонч ҳосил қилса, узоқ вақт давомида содиқлик билан меҳнат қилади;
3) ижтимоий адолат ва инсон қадри. Давлат сиёсатининг асосий йўналиши бўлган “Инсон қадри учун” тамойили айнан шундай келишувлар орқали амалга ошади.  
2.8. Давлат ташкилотларини хусусийлаштириш — бу ходимлар учун энг катта хавф-хатар" ва ноаниқликлар даври ҳисобланади. Чунки мулкдор ўзгариши билан кўпинча штатлар қисқариши, меҳнат шартларининг ўзгариши ёки корхона профилининг янгиланиши юз беради.
Шу сабабли, жамоа келишувига хусусийлаштириш жараёнида ходимлар манфаатларини ҳимоя қилувчи нормаларни киритиш ҳаётий зарурият ҳисобланади. 
Қуйида бунинг сабаблари ва аҳамияти батафсил таҳлил қилинган:
1) иш ўринларини сақлаб қолиш кафолати. Хусусийлаштиришда янги мулкдор харажатларни камайтириш учун биринчи навбатда ходимлар сонини қисқартиришга ҳаракат қилади. Жамоа келишувида янги мулкдор учун муайян вақт давомида (масалан, 1 ёки 2 йил) иш ўринларини сақлаб қолиш ёки оммавий бўшатишларни тақиқлаш мажбурияти юкланиши мумкин;
2) меҳнат шартларининг ёмонлашувига йўл қўймаслик. Янги раҳбарият маошларни камайтириши ёки аввалги имтиёзларни бекор қилиши мумкин. Жамоа келишувида мулкдор алмашса-да, амалдаги ижтимоий пакет ва иш ҳақи миқдори сақланиб қолиши қатъий белгиланиши мумкин. Бу ходимларга иқтисодий зарба берилишининг олдини олади ва ўтиш даврида ижтимоий барқарорликни таъминлайди;
3) ходимларнинг корхона мулкида иштирок этиши. Хусусийлаштириш жараёнида ходимлар жамоасига имтиёзли шартларда акциялар сотиб олиш ҳуқуқи берилиши мумкин. Бу норма ходимларни шунчаки ёлланма ишчи  эмас, балки корхонанинг келажагидан манфаатдор шеригига айлантиради. Ходимлар ўзлари ишлаётган корхонанинг акциядорига айланиши уларнинг меҳнатга бўлган муносабатини тубдан ижобий томонга ўзгартиради;
4) давлат ташкилотлари учун муҳимлиги. Давлат активларини сотаётганда харидор олдига нафақат пул тўлаш, балки ижтимоий мажбурият шартларини ҳам қўяди. Агар бу шартлар жамоа келишувида аввалдан мустаҳкамланган бўлса, давлат органлари хусусийлаштириш шартномасига ушбу бандларни киритиши осонроқ бўлади. Бу ноаниқлик даврида жамоада ваҳима ва норозилик кайфияти келиб чиқишининг олдини олади.
2.9. Жамоа келишувида ижтимоий ҳимояга муҳтож шахслар учун иш ўринлари яратаётган иш берувчиларга имтиёзлар белгилаш — бу нафақат инсонпарварлик, балки корхонанинг иқтисодий ва ижтимоий барқарорлигини таъминловчи стратегик қадамдир.
Қонунчиликда маълум бир квоталар (мажбурий иш ўринлари) белгиланган бўлса-да, жамоа келишуви орқали иш берувчини ихтиёрий равишда кўпроқ иш ўрни яратишга рағбатлантириш зарур. 
Бунинг зарурияти ва аҳамияти қуйидаги омиллар билан асосланади:
1) иш берувчини иқтисодий рағбатлантириш. Ижтимоий ҳимояга муҳтож шахсларни (масалан, ногиронлиги бўлган шахсларни) ишга олиш иш берувчидан қўшимча харажатлар талаб қилиши мумкин (иш жойини мослаштириш, қисқартирилган иш вақти ва ҳ.к.). Жамоа келишувида бундай иш берувчиларга корхона ички маблағлари ёки тармоқ имтиёзлари ҳисобидан енгилликлар берилади; 
2) меҳнат бозоридаги тенгсизликни камайтириш. Ҳомиладор аёллар, ёшлар ва ногиронлиги бўлган шахслар очиқ меҳнат бозорида рақобатга бардош бериши қийин. Жамоа келишувида имтиёзларнинг белгиланиши иш берувчини ушбу тоифадаги шахсларни ишга олишдан манфаатдор бўлишга ундайди. Жамиятда ишсизлик даражаси пасаяди ва ижтимоий кескинлик камаяди;
3) қонунчиликда белгиланган махсус имтиёзлардан фойдаланиш имконияти яратилади (масалан, ногиронлиги бўлган шахслар учун иш ўринлари яратишда имтиёзли кредитлар, солиқлардаги имтиёзлар, харажатларни давлат мақсадли жамғармаларидан қопланиши кабилар);
4) ташкилот  нуфузи ва ижтимоий масъулият. Жамоа келишувида бундай нормаларнинг бўлиши корхонанинг ижтимоий масъулиятли иш берувчи сифатидаги нуфузини оширади. Бундай корхоналарда маънавий муҳит соғлом бўлади, ходимлар ўз келажагига ва корхонанинг адолатли эканлигига ишонади. 
2.10. Жамоа келишувига ижтимоий шериклик, уч томонлама ҳамкорликни ривожлантириш, жамоа шартномаларини тузишга кўмаклашиш, меҳнат низоларнинг олдини олиш ва интизомни мустаҳкамлаш бўйича қоидаларни киритиш тармоқда тинчлик ва ҳамкорлик маданиятини яратиш демакдир. 
Ушбу йўналишларнинг зарурияти ва аҳамиятини қуйидагича таҳлил қилиш мумкин:
1) ижтимоий шериклик ва уч томонлама ҳамкорликни ривожлантириш. Ижтимоий шериклик — бу ходим, иш берувчи ва давлатнинг умумий мақсад (иқтисодий ўсиш ва ижтимоий фаровонлик) йўлида бирлашишидир.  Меҳнат соҳасидаги муаммоларни фақат буйруқ билан эмас, балки музокара ва маслаҳатлашув йўли билан ҳал этиш тизимини яратиш. Келишувда уч томонлама комиссияларнинг мунтазам йиғилишлари белгиланиши томонлар ўртасидаги ишончни оширади ва ҳар бир қарорнинг иккала тараф манфаатларига мос келишини таъминлайди;
2) жамоа шартномаларини тузишга кўмаклашиш. Тармоқ ёки ҳудудий келишувлар пастки бўғинлардаги (алоҳида корхоналардаги) жамоа шартномалари учун андоза (модель) вазифасини ўтайди.  Кўпгина кичик корхоналарда жамоа шартномасини қандай тузиш бўйича билим етишмайди. Келишув бу жараённи соддалаштиради ва мажбурий қилади. Юқори турувчи ташкилотлар пастки бўғинларга методик ёрдам беради, намунавий шартнома лойиҳаларини тақдим этади. Бу эса ҳар бир ходимнинг (ҳатто кичик фирмада ишласа ҳам) ҳимояланишига олиб келади;
3) меҳнат низоларининг олдини олиш. Низоларни судгача бўлган босқичда, корхона ичида ҳал қилиш ҳам иқтисодий, ҳам руҳий жиҳатдан фойдали. Суд жараёнлари узоқ давом этади ва катта харажат талаб қилади. Жамоа келишуви низоларни ички комиссиялар (Меҳнат низолари комиссияси) орқали тезкор ҳал қилиш механизмини яратади. Медиация (келиштирувчи) тартиб-қоидаларининг белгиланиши низоларни кескинлашмай туриб ҳал қилишга имкон беради. Бу жамоадаги соғлом муҳитни сақлаб қолади;
4) меҳнат интизомини мустаҳкамлаш. Интизом — бу фақат жазо эмас, балки ходимнинг ўз вазифасига масъулият билан ёндашишидир. Иш берувчининг ҳуқуқлари ва ходимнинг мажбуриятлари ўртасидаги мувозанатни таъминлаш муҳимдир. 
3. Шарҳланаётган модданинг учинчи қисмида жамоа келишувларида иккинчи қисмдаги масалалардан ташқари қонунчиликка зид келмайдиган бошқа меҳнат ва ижтимоий-иқтисодий масалаларга доир қоидалар бўлиши мумкинлигини белгилайди.
Жамоа келишувларида қонунчиликка зид келмайдиган қоидаларни киритишда яна бир эътибор қаратиладиган муҳим жиҳати, қоидалар ходимнинг ҳолатини ёмонлаштирмаслиги керак.
Бошқа масалаларга доир амалий мисолларга:
ходимнинг фарзандлари таълим муассасаларида ўқиши учун корхона ҳисобидан грант ажратиш;
ходимларга фитнес-клублар ёки бассейнлар учун бепул абонементлар бериш;
ҳафтанинг маълум кунларида масофадан ишлаш имкониятини кенгайтириш;
ходимларга бепул тушлик ёки корпоратив транспорт ташкил этиш кабилар кўрсатиш мумкин.

86-модда. Жамоа келишувлари шартларининг ҳақиқий эмаслиги 
Жамоа келишувларида:
ходимларнинг ҳолатини меҳнат тўғрисидаги қонунчиликка, шунингдек амал қилиши ушбу ходимларга нисбатан татбиқ этиладиган юқорироқ даражадаги жамоа келишувларига қараганда ёмонлаштирадиган;
меҳнат ва машғулотлар соҳасида камситишни тақиқлаш тўғрисидаги талабларни бузадиган;
мажбурий меҳнатни тақиқлаш тўғрисидаги талабларни бузадиган;
ижтимоий шерикликнинг тегишли даражасида ҳал этилиши мумкин бўлган масалалардан ташқарига чиқадиган шартлар бўлмаслиги керак.
Агар жамоа келишувида ушбу модданинг биринчи қисмида назарда тутилган шартлар бўлса, бундай шартлар ҳақиқий эмасдир. Жамоа келишуви айрим шартларининг ҳақиқий эмаслиги жамоа келишувининг умуман ҳақиқий эмаслигига сабаб бўлмайди.
ШАРҲ:
1.1. Шарҳланаётган модданинг биринчи қисмида жамоа келишувларида назарда тутиладиган қоидаларга қўйилган талаблар кўрсатилган бўлиб, ушбу талаблар МКнинг принципларини бузмасликни белгилайди.  
1.2. Жамоа келишувига киритиладиган шартлар ходимларнинг ҳолатини меҳнат тўғрисидаги қонунчиликка, шунингдек амал қилиши ушбу ходимларга нисбатан татбиқ этиладиган юқорироқ даражадаги жамоа келишувларига қараганда ёмонлаштирадиган бўлмаслиги керак (МК 8-модда шарҳига қаранг).
1.3. Жамоа келишувидаги шартлар меҳнат ва машғулотлар соҳасида камситишни тақиқлаш тўғрисидаги талабларни бузмаслиги керак (МКнинг 4-моддаси шарҳига қаранг).
1.4. Жамоа келишувидаги шартлар мажбурий меҳнатни тақиқлаш тўғрисидаги талабларни бузадиган бўлмаслиги керак (МКнинг 5-моддаси шарҳига қаранг).
1.5. Жамоа келишувларида ижтимоий шерикликнинг тегишли даражасида ҳал этилиши мумкин бўлган масалалардан ташқарига чиқадиган шартлар бўлмаслиги керак (МКнинг 6-моддаси шарҳига қаранг).
2. Бу қоида Меҳнат кодексининг энг муҳим ҳимоя механизмларидан бири бўлиб, у ходимнинг ҳолатини ёмонлаштирувчи ёки қонунга зид бўлган келишувларни чеклашга хизмат қилади.
Жамоа келишуви ходимнинг аҳволини қонунда белгиланган даражадан пасайтириши мумкин эмас. Агар келишувга қонунга зид банд киритилса, у имзоланган бўлса ҳам, юридик кучга эга бўлмайди.
МИСОЛ
МКда йиллик асосий меҳнат таътили камида 21 календарь кун бўлиши шарт деб ёзилган. Агар жамоа келишувига ишлаб чиқариш зарурияти туфайли таътил муддати 15 календарь кун этиб белгиланиши ҳақидаги банд киритилса, бу шарт ҳақиқий эмас. Иш берувчи унга таяниб ходимнинг таътилини қисқартира олмайди.

Жамоа келишуви айрим шартларининг ҳақиқий эмаслиги жамоа келишувининг умуман ҳақиқий эмаслигига сабаб бўлмайди.  Бу жуда муҳим қоида. У жамоа келишувини тўлиқ бекор қилишдан сақлаб қолади. Агар ҳужжатдаги 50 та банддан биттаси қонунга зид бўлса, қолган 49 таси ўз кучида қолади. 
МИСОЛ
Жамоа келишувида ходимларга бепул тушлик берилиши (1-банд), ҳар йили моддий ёрдам кўрсатилиши (2-банд) белгиланган бўлиб, ходимлар касал бўлганда иш ҳақи тўланмаслиги ҳақида (3-банд) ноқонуний банд киритилган бўлса, фақат 3-банд  ҳақиқий эмас деб топилади ва ўрнига қонун бўйича нафақа тўланади.Лекин 1 ва 2-бандлар ўз кучини сақлаб қолади. Иш берувчи “3-банд ноқонуний экан, демак бутун келишув бекор, энди бепул овқат ҳам бермайман” дея олмайди.
 
87-модда. Жамоа келишувлари лойиҳаларини ишлаб чиқиш ва ушбу келишувларни тузиш тартиби
Жамоа келишувлари лойиҳалари жамоавий музокаралар жараёнида ишлаб чиқилади.
Жамоа келишувлари лойиҳалари жамоатчилик экспертизасини ўтказиш учун тегишли касаба уюшмалари бирлашмаларига тақдим этилиши мумкин.
Бюджетдан молиялаштиришни талаб этадиган жамоа келишувларини тузиш ҳамда уларга ўзгартиш ва қўшимчалар киритиш келишувнинг амал қилиш муддатига тааллуқли бўлган молия йили учун тегишли бюджет лойиҳаси тайёрлангунига қадар мазкур келишув тарафлари томонидан амалга оширилади.
Жамоа келишувлари лойиҳаларини ишлаб чиқиш ва ушбу келишувларни тузиш тартиби, муддатлари ижтимоий-меҳнат масалалари бўйича тегишли комиссия томонидан белгиланади. Комиссия жамоа келишувини тузиш бўйича жамоавий музокаралар бошланиши тўғрисидаги ахборотни оммавий ахборот воситалари орқали тарқатиши шарт.
Ижтимоий-меҳнат масалалари бўйича комиссия жамоа келишуви лойиҳасини ишлаб чиқиш бўйича жамоавий музокаралар олиб бораётган иш берувчилар бирлашмасининг аъзолари бўлмаган иш берувчиларни жамоавий музокаралар бошланиши тўғрисида ёзма шаклда хабардор қилиш ҳуқуқига эга. Мазкур хабарномани олган иш берувчи бу ҳақда касаба уюшмаси қўмитасини хабардор қилиши шарт. Жамоа келишувини тузиш бўйича жамоавий музокаралар олиб бораётган иш берувчилар бирлашмасининг аъзоси бўлмаган иш берувчи иш берувчиларнинг ушбу бирлашмасига аъзоликка кириш орқали ёки ушбу иш берувчилар бирлашмаси томонидан белгиланган бошқа шаклларда жамоавий музокараларда иштирок этишга ҳақли. 
Жамоа келишуви лойиҳасининг айрим қоидалари бўйича тарафлар ўртасида келишувга эришилмаган тақдирда жамоавий музокаралар бошланган кундан эътиборан уч ой ичида, бош жамоа келишуви лойиҳасини тайёрлаш бўйича жамоавий музокаралар ўтказилаётганда эса улар бошланган кундан эътиборан олти ой ичида тарафлар келишувни бир вақтнинг ўзида ихтилофлар баённомасини тузган ҳолда, келишилган шартларда имзолаши керак.
Ҳал этилмаган ихтилофлар келгусидаги жамоавий музокаралар предмети бўлиши ёки жамоавий меҳнат низолари учун белгиланган тартибда ҳал этилиши (тартибга солиниши) мумкин.
Жамоа келишуви тарафларнинг ваколатли вакиллари томонидан имзоланади.
ШАРҲ:
1. Ушбу модданинг биринчи қисми жамоа келишуви бир томонлама тартибда эмас, балки фақат музокаралар жараёни орқали тузилиши ҳақидаги асосий тамойилни белгилайди.
ХМТнинг 154-сонли Конвенциясининг 2-моддасига кўра, «жамоавий музокаралар» атамаси иш берувчилар ва ходимлар ташкилотлари ўртасида қуйидаги мақсадларга қаратилган барча музокараларни англатади:
а) меҳнат шароитларини белгилаш;
б) иш берувчилар ва ходимлар ўртасидаги муносабатларни тартибга солиш.
Шундай қилиб, лойиҳани ишлаб чиқиш — бу шунчаки матн тайёрлаш эмас, балки томонларнинг музокаралар жараёнидаги ўзаро ҳамкорлигидир.
2. Модданинг иккинчи қисми лойиҳанинг легитимлигини ошириш ва кенг касаба уюшмалари жамоатчилиги фикрини ҳисобга олиш имкониятини беради.
МКнинг ушбу нормаси жамоа келишувларини сифатли ва ходимлар манфаатларига мос равишда тузишга хизмат қиладиган демократик механизм ҳисобланади. Бу ерда ҳужжатни имзолашдан олдин уни экспертизадан ўтказиш ҳақида сўз бормоқда.
Жамоатчилик экспертизаси — бу тайёрланган жамоа келишуви лойиҳасини мустақил мутахассислар (касаба уюшмалари экспертлари, ҳуқуқшунослар) томонидан холисона баҳолаш жараёнидир.
Унинг мақсади келишув лойиҳасида ходимларнинг ҳуқуқларини чекловчи ёки қонунчиликка зид бўлган қоидалар мавжуд ёки мавжуд эмаслигини аниқлашдан иборат.
Жамоатчилик экспертизаси мажбурий эмас, бироқ мақсадга мувофиқ ҳисобланади. У лойиҳанинг қонунчилик ва халқаро стандартларга мувофиқлигини текшириш имконини беради.
Мазкур норма ХМТнинг 144-сонли Конвенцияси (1976 йил) 2-моддасида назарда тутилган «самарали маслаҳатлашувлар» тамойилига мувофиқ бўлиб, трипартизм (уч томонлама шериклик)ни амалга оширишнинг қўшимча механизми ҳисобланади.
3. Ушбу модданинг учинчи қисми бюджетдан молиялаштиришни талаб қиладиган жамоа келишувларини тузиш ва уларга ўзгартиришлар киритиш тартибига бағишланган. Агар келишув бюджет маблағлари ҳисобидан молиялаштириладиган мажбуриятларни ўз ичига олса, улар бюджет шакллантирилгунга қадар келишиб олиниши лозим.
Давлат бюджети йил бошида тасдиқланади, бироқ унинг лойиҳаси олдинги йилнинг ёзи ва куз ойларида тайёрланади. Агар тармоқ келишуви (масалан, тиббиёт ёки таълим соҳасида) бюджет тасдиқлангандан кейин имзоланса, унда назарда тутилган янги молиявий мажбуриятлар учун маблағ етишмаслиги мумкин.
Келишувда кўзда тутилган имтиёзлар (масалан, ходимларнинг малакасини ошириш учун қўшимча маблағлар ёки махсус устамалар) келгуси йил харажатлар режасига киритилиши шарт.
Ушбу норманинг аҳамияти бюджет интизомини таъминлашдан иборат. Давлат органлари кутилмаган ва режалаштирилмаган харажатлардан ҳимоя қилинади, ходимлар эса уларга ваъда қилинган имтиёзларнинг молиявий манбалари мавжудлигига ишонч ҳосил қиладилар.
4. Модданинг тўртинчи қисмига кўра, лойиҳаларни ишлаб чиқиш ва жамоа келишувларини тузиш тартиби ҳамда муддатлари тегишли ижтимоий-меҳнат масалалари бўйича комиссия томонидан белгиланади. Музокаралар бошлангани ҳақида оммавий ахборот воситалари орқали хабар берилади.
Комиссия жараён координатори сифатида музокаралар тақвимини ва матнни келишиш босқичларини белгилайди. ОАВ орқали очиқ ахборот бериш эса жараён шаффофлигини таъминлайди ва эҳтимолий низолар хавфини камайтиради.
5. Ушбу норманинг асосий мақсади тармоқ ёки ҳудуд даражасидаги жамоа келишуви фақат муайян уюшмага аъзо бўлган субъектлар эмас, балки ушбу соҳада фаолият юритувчи бошқа мустақил иш берувчилар манфаатларини ҳам ҳисобга олишини таъминлашдан иборат.
Одатда тармоқ келишувини иш берувчилар бирлашмаси (масалан, Савдо-саноат палатаси ёки тўқимачилик уюшмаси) тузади. Бироқ тармоқда ушбу бирлашмага аъзо бўлмаган кўплаб тадбиркорлар ҳам мавжуд. Ижтимоий-меҳнат масалалари бўйича комиссия бундай иш берувчиларни ёзма шаклда хабардор қилиши ва музокараларда иштирок этишга таклиф этиши мумкин.
Агар мустақил иш берувчи комиссиядан бундай хабарнома олса, у бу ҳақда ўз корхонасидаги касаба уюшмаси қўмитасини хабардор қилиши шарт. Бу эса корхона ходимларига юқори даражадаги музокараларда иштирок этиш ва ўз таклифларини билдириш имкониятини яратади.
Хабарнома олган иш берувчи учун учта имконият мавжуд:
бирлашмага аъзо бўлиш ва тўлақонли иштирокчига айланиш;
бошқа шаклларда иштирок этиш (масалан, кузатувчи ёки ишчи гуруҳ аъзоси сифатида);
иштирокдан воз кечиш. Бунда у мажбурланмайди, бироқ кейинчалик келишув шартлари унга татбиқ этилса, эътироз билдириш ҳуқуқидан маҳрум бўлади.
6. Модданинг олтинчи қисми жамоа келишуви лойиҳасининг айрим қоидалари бўйича келишувга эришилмаган ҳолларда амалга ошириладиган ҳаракатларни белгилайди.
Шунингдек, ушбу норма жамоавий музокаралар жараёнининг чексиз давом этиб кетишининг олдини олиш ва келишилган шартларнинг ўз вақтида кучга киришини таъминлашга қаратилган.
Қонунчилик музокаралар мураккаблигини инобатга олган ҳолда икки хил максимал муддатни белгилайди:
тармоқ ва ҳудудий жамоа келишувлари учун — 3 ой;
Бош жамоа келишуви (республика даражасида) учун — 6 ой.
Агар белгиланган муддатлар ўтганига қарамай, барча бандлар бўйича келишувга эришилмаса, келишилмаган масалалар юзасидан ихтилофлар баённомаси тузилади. Унда келишилмаган бандлар рўйхати ва ҳар бир томоннинг ушбу масалалар бўйича позицияси кўрсатилади.
Айни пайтда келишилган шартлар бўйича келишувни имзолаш мажбурий ҳисобланади.
7. Модданинг еттинчи қисми ҳал этилмаган келишмовчиликларни бартараф этиш учун икки хил йўлни назарда тутади.
Биринчиси — ихтилофли масалани кейинги музокаралар предмети сифатида қолдириш. Томонлар маълум вақт ўтгач ёки тегишли шарт-шароитлар юзага келганда музокараларни қайта давом эттиришга келишиб оладилар.
Иккинчиси — жамоавий меҳнат низолари тартибида ҳал этиш. Бу ҳолда келиштирувчи комиссия, воситачи (медиатор) ёки меҳнат арбитражи иштирокида низо кўриб чиқилади.
8. Модданинг саккизинчи қисми жамоа келишувини имзолаш тартибини белгилайди. Имзолаш якунловчи босқич бўлиб, у тарафларнинг келишувга розилигини тасдиқлайди, ҳужжатга юридик куч беради ҳамда уни рўйхатдан ўтказиш ва амалга ошириш имконини яратади.

88-модда. Жамоа келишувларини хабардор қилиш тартибида рўйхатга олиш 
Тарафлар томонидан имзоланган жамоа келишуви, унинг иловалари етти кунлик муддатда ижтимоий-меҳнат масалалари бўйича комиссия томонидан жамоа келишуви тарафларига, шунингдек хабардор қилиш тартибида рўйхатга олиш учун Ўзбекистон Республикаси Камбағалликни қисқартириш ва бандлик вазирлигининг Давлат меҳнат инспекциясига юборилади.
Жамоа келишувининг кучга кириши уни хабардор қилиш тартибида рўйхатга олиш фактига боғлиқ бўлмайди.
Жамоа келишувида ходимларнинг ҳолатини меҳнат тўғрисидаги қонунчиликка ва меҳнат ҳақидаги бошқа ҳуқуқий ҳужжатларга нисбатан ёмонлаштирувчи шартлар аниқланган тақдирда, Ўзбекистон Республикаси Камбағалликни қисқартириш ва бандлик вазирлигининг Давлат меҳнат инспекцияси уларни бартараф этиш мақсадида жамоа келишуви тарафларини бу ҳақда хабардор қилади ҳамда қонунчиликда белгиланган чораларни кўради.
Жамоа келишувларини, уларга доир ўзгартиш ва қўшимчаларни хабардор қилиш тартибида рўйхатга олиш тартиби Ўзбекистон Республикаси Вазирлар Маҳкамаси томонидан белгиланади.
ШАРҲ:
 
1. Шарҳланаётган модданинг биринчи қисмига кўра тарафлар томонидан имзоланган жамоа келишуви, унинг иловаларини рўйхатдан ўтказишлари керак.
МКда ушбу рўйхатга олиш муддати ҳам белгиланган бўлиб, ижтимоий-меҳнат масалалари бўйича комиссия томонидан жамоа келишуви тарафларига етти кунлик муддатда юборилиши керак.
Шунингдек, ушбу муддатда хабардор қилиш тартибида рўйхатга олиш учун Ўзбекистон Республикаси Камбағалликни қисқартириш ва бандлик вазирлигининг Давлат меҳнат инспекциясига юборилиши керак.
Демак, жамоа келишувлари тарафларда: ходимларнинг вакиллиги (касаба уюшмаларида), иш берувчиларнинг вакиллари (иш берувчилар бирлашмалари ёки тармоқ учун масъул вазирлик, қўмита ва ҳ.) ҳамда меҳнат тўғрисидаги қонунчиликни назорат қилувчи орган Ўзбекистон Республикаси Камбағалликни қисқартириш ва бандлик вазирлигининг Давлат меҳнат инспекциясида рўйхатга олиниши керак.
2. Жамоа келишуви имзоланган вақтдан бошлаб кучга киради, уни хабардор қилиш тартибида рўйхатга олиш фактига боғлиқ бўлмайди.
Давлат органида рўйхатдан ўтказиш эса шунчаки статистик ва назорат мақсадидаги ҳаракат бўлиб, у ҳужжатнинг кучига таъсир қилмайди.
Хабардор қилиш тартибида рўйхатга олиш деганда  жамоа келишуви имзолангандан сўнг қонунга зид бандлар йўқлигини текшириши ва соҳадаги ижтимоий шериклик ҳолати ҳақида маълумотга эга бўлиши кераклиги тушунилади.
Бу рухсат олиш эмас, балки хабар бериб қўйиш (нотификация) жараёнидир.
Агар келишувнинг кучи рўйхатга олишга боғлиқ бўлганида, давлат органи рўйхатга олишни кечиктириш орқали ходимларнинг янги имтиёзлардан фойдаланишини тўхтатиб қўйиши мумкин эди. Қонунчилик бунга йўл қўймайди.  
3. Шарҳланаётган модданинг учинчи қисмида Ўзбекистон Республикаси Камбағалликни қисқартириш ва бандлик вазирлигининг Давлат меҳнат инспекциясининг ушбу жараёндаги ҳуқуқлари ва ўрни кўрсатилган бўлиб, унга кўра Давлат меҳнат инспекцияси жамоа келишувида ходимларнинг ҳолатини меҳнат тўғрисидаги қонунчиликка ва меҳнат ҳақидаги бошқа ҳуқуқий ҳужжатларга нисбатан ёмонлаштирувчи шартлар аниқланган тақдирда, уларни бартараф этиш мақсадида жамоа келишуви тарафларини бу ҳақда хабардор қилади ҳамда қонунчиликда белгиланган чораларни кўради.
4. Вазирлар Маҳкамасининг 2024 йил 14 ноябрдаги 758-сон қарори билан  Жамоа келишувларини хабардор қилиш тартибида рўйхатга олиш тўғрисидаги низом тасдиқланган бўлиб, жамоа келишувларини рўйхатга олишда ушбу низом талабларига риоя этилиши керак.
Қуйидагилар:
аъзоларининг сони энг кўп бўлган республика касаба уюшмалари бирлашмаси;
ўз ваколатли вакиллари орқали ходимларнинг бошқа республика бирлашмалари;
ўз ваколатли вакиллари орқали иш берувчиларнинг республика бирлашмалари ва Вазирлар Маҳкамаси ўртасида имзоланган бош жамоа келишуви етти календарь кунда Ижтимоий-меҳнат масалалари бўйича республика уч томонлама комиссияси томонидан кўриб чиқилиб, жамоа келишуви тарафларига, шунингдек, хабардор қилиш тартибида рўйхатга олиш учун Давлат меҳнат инспекциясига юборилади.
Бош жамоа келишуви уни рўйхатга олиш учун Ижтимоий-меҳнат масалалари бўйича республика уч томонлама комиссияси раиси томонидан имзоланган алоқа хати илова қилинган ҳолда, муҳр билан тасдиқланган ҳолатда қоғоз шаклда почта орқали юборилади.
Ходимлар ва иш берувчиларнинг тегишли вакиллик органлари ўртасида (тарафларнинг таклифига кўра эса маҳаллий ижро этувчи ҳокимият органлари билан) имзоланган ҳудудий жамоа келишувлари етти календарь кунда ижтимоий-меҳнат масалалари бўйича ҳудудий комиссия томонидан кўриб чиқилиб, жамоа келишуви тарафларига, шунингдек, хабардор қилиш тартибида рўйхатга олиш учун Қорақалпоғистон Республикаси Камбағалликни қисқартириш ва бандлик вазирлиги, вилоятлар ва Тошкент шаҳар камбағалликни қисқартириш ва бандлик бошқармалари давлат меҳнат инспекцияларига (кейинги ўринларда — ҳудудий давлат меҳнат инспекциялари) юборилади.
Ҳудудий жамоа келишувлари ижтимоий-меҳнат масалалари бўйича ҳудудий комиссия раиси томонидан имзоланган алоқа хати илова қилинган ҳолда, қоғоз шаклда почта орқали юборилади.
Ҳудудий давлат меҳнат инспекциялари етти календарь кунда жамоа келишувларини ўрганиб чиқади ва вазирликнинг «Жамоа келишувларини рўйхатга олиш китобида» хабардор қилиш тартибида рўйхатга олади.
Рўйхатга олинган бош жамоа келишуви ва тармоқ жамоа келишувлари Ўзбекистон Республикаси Камбағалликни қисқартириш ва бандлик вазирлигининг муҳри билан, ҳудудий жамоа келишувлари Қорақалпоғистон Республикаси Камбағалликни қисқартириш ва бандлик вазирлиги, вилоятлар ва Тошкент шаҳар камбағалликни қисқартириш ва бандлик бошқармаларининг муҳри билан тасдиқланиб, рўйхат рақами ва рўйхатга олинган сана кўрсатилган ҳолда, тегишли ижтимоий-меҳнат масалалари бўйича комиссияга алоқа хати билан қоғоз шаклда почта орқали юборилади.
Рўйхатдан ўтказилган жамоа келишувларининг нусхаси Давлат меҳнат инспекциясида сақланади.
Хабардор қилиш тартибида рўйхатдан ўтказилган жамоа келишувлари улар рўйхатга олинган кундан эътиборан ўн кундан кечиктирмай, Ўзбекистон Республикаси Камбағалликни қисқартириш ва бандлик вазирлигининг расмий веб-сайтида эълон қилинади.

89-модда. Жамоа келишувларига ўзгартиш ва қўшимчалар киритиш 
Жамоа келишувларига ўзгартиш ва қўшимчалар киритиш тарафларнинг ўзаро розилиги билан ушбу Кодексда уни тузиш учун белгиланган тартибда амалга оширилади.
Жамоа келишувларига ўзгартиш ва қўшимчалар ушбу Кодекснинг 88-моддасига мувофиқ хабардор қилиш тартибида рўйхатга олинади.
ШАРҲ:
1. Шарҳланаётган модданинг биринчи қисмига кўра жамоа келишувларига ҳар қандай ўзгартириш ёки қўшимча бир томонлама тартибда эмас, балки фақат тарафларнинг ўзаро розилиги билан амалга оширилиши мумкинлиги белгилайди. 
Бу шуни англатадики, касаба уюшмалари ва иш берувчилар (зарурат бўлганда эса — ҳокимият органлари) қайтадан музокаралар ўтказишлари шарт, келишув шартларини мажбурий равишда ўзгартириш тақиқланади.
Ўзгартиришлар киритиш тартиби келишувни тузиш тартиби билан бир хилдир.
2. Ушбу модданинг иккинчи қисми ўзгартириш ва қўшимчаларни рўйхатдан ўтказиш тартиби белгиланган, унга кўра ўзгартириш ва қўшимчаларни рўйхатдан ўтказиш худди келишув каби МКнинг 88-моддасида белгиланган хабардор қилиш тартибида амалга оширилади.

90-модда. Жамоа келишувларининг шахслар доираси бўйича амал қилиши 
Жамоа келишувининг амал қилиши вакиллари ушбу келишувни тузган ходимлар ва иш берувчиларга нисбатан татбиқ этилади.
Уч томонлама жамоа келишуви тузилган тақдирда унинг амал қилиши ушбу келишув тарафи бўлган ижро этувчи ҳокимият органига нисбатан ҳам татбиқ этилади.
Бош жамоа келишуви Ўзбекистон Республикаси ҳудудидаги барча ходимлар ва иш берувчиларга, шунингдек барча ижро этувчи ҳокимият органларига нисбатан татбиқ этилади.
ШАРҲ:
1. Ушбу модданинг биринчи қисмида жамоа келишуви фақат уни имзолаган томонлар ва уларнинг аъзолари учун мажбурийлиги асосий қоида сифатида белгиланган.
МИСОЛ
Агар тармоқ келишуви «Ўзтўқимачиликсаноат» уюшмаси ва тармоқ касаба уюшмаси ўртасида тузилган бўлса, ушбу ҳужжат фақат «Ўзтўқимачиликсаноат» уюшмасига аъзо бўлган барча иш берувчилар ҳамда мазкур касаба уюшмаси вакиллик қилаётган барча ходимлар учун амал қилади.
2. Ушбу модданинг иккинчи қисми давлат органи жамоа келишувининг учинчи имзоловчиси сифатида иштирок этганда ўз зиммасига оладиган мажбуриятларни белгилайди.
Уч томонлама келишув имзоланганда, давлат органи муайян мажбуриятларни (масалан, молиялаштириш, давлат дастурларини ишлаб чиқиш) ўз зиммасига олади ва келишувнинг тўлақонли томонига айланади.
3. Шарҳланаётган модданинг учинчи қисмида Бош жамоа келишувининг амал қилиш доираси белгиланган бўлиб, Бош келишув бошқа келишувлардан фарқли ўлароқ:
касаба уюшмасига аъзолигидан қатъи назар, барча ходимларга;
барча иш берувчиларга;
барча ижроия ҳокимияти органларига татбиқ этилади.
Бу Бош келишувни миллий даражадаги норматив ҳужжатга айлантиради. У минимал стандартларни белгиловчи келишув сифатида амал қилади.
Ушбу нормалар Ўзбекистонда ижтимоий шерикликнинг аниқ иерархиясини яратади: маҳаллий даражада томонлар ихтиёрийлик асосида келишади, бироқ миллий даражада (Бош келишув орқали) давлат барча учун мажбурий бўлган энг кам ижтимоий кафолатларни таъминлайди.

91-модда. Жамоа келишувларининг кучга кириши ва амал қилиш муддати
Жамоа келишуви у имзоланган кундан эътиборан ёки жамоа келишувида белгиланган кундан эътиборан кучга киради ҳамда ушбу келишувда назарда тутилган муддат ичида, бироқ кўпи билан уч йил амал қилади. Кўрсатилган муддат тугагач, жамоа келишуви тарафлар янгисини тузгунига ёки амалдаги жамоа келишувига ўзгартиш ва қўшимчалар киритгунига қадар бўлган даврда амал қилади. Жамоа келишувининг амал қилиш муддати тугагунига қадар тарафлар уни узайтириши мумкин.
ШАРҲ:
Ушбу модда жамоа келишувининг кучга кириш тартибини ва амал қилиш муддатини белгилайди. Кучга кириш санаси тарафлар томонидан белгиланади. Бунинг учта варианти мавжуд:
ўз-ўзидан (де-факто) — имзоланган кундан бошлаб; 
агар аниқ кўрсатилган бўлса, ушбу санадан бошлаб;
ушбу келишувда назарда тутилган муддат ичида (маълум бир воқеага боғлиқ ҳолатда бўлиши мумкин). Бу тарафлар иродасининг мустақиллиги ва тартибга солишнинг мослашувчанлиги тамойилини амалга оширади. Халқаро амалиётда кучга кириш санаси бюджетнинг тасдиқланиш санаси ёки амалдаги келишувнинг тугаш вақти билан мос келиши мумкин.
Жамоа келишувининг амал қилиш муддати тарафлар томонидан белгиланади, бироқ энг кўп муддат — 3 йилдир. Бундай чеклов меҳнат шароитларини мунтазам қайта кўриб чиқиш ҳамда келишувларни иқтисодий вазиятга (инфляция, қонунчиликдаги ўзгаришлар) мослаштириш учун зарур.
 Одатда, ҳар қандай шартнома муддати тугаши билан ўз кучини йўқотади. Бироқ жамоа келишувида бутунлай бошқача тартиб амал қилади. Агар келишув муддати тугаши билан бекор бўлганда, ходимлар бир кунда барча қўшимча имтиёзлардан (устамалар, қўшимча таътиллар, моддий ёрдамлар) маҳрум бўлиб қолган бўларди. 
Жамоа келишувда кўрсатилган муддат (масалан, 3 йил) тугаса-да, томонлар янги келишув имзоламагунча, эски ҳужжатдаги барча мажбуриятлар ўз кучида қолади. Иш берувчи муддат тугади деган баҳона билан имтиёзларни тўхтатиб қўя олмайди.
Тарафлар муддат тугашини кутиб ўтирмасдан, амалдаги ҳужжатни яна бир неча йилга узайтиришга келишиб олишлари мумкин.
Агар амалдаги келишув иккала тарафни ҳам тўлиқ қаноатлантирса ва янги музокаралар ўтказишга эҳтиёж бўлмаса, бу алоҳида келишув ёки баённома билан расмийлаштирилади ва худди асосий келишув каби кучга эга бўлади. 

92-модда. Жамоа келишувларини эълон қилиш
Жамоа келишувлари имзоланган кундан эътиборан ўн кундан кечиктирмай оммавий ахборот воситаларида ёки улар тарафларининг расмий веб-сайтларида эълон қилиниши лозим.
Хабардор қилиш тартибида рўйхатдан ўтган ҳудудий ва тармоқ жамоа келишувлари улар рўйхатга олинган кундан эътиборан ўн кундан кечиктирмай Ўзбекистон Республикаси Камбағалликни қисқартириш ва бандлик вазирлигининг расмий веб-сайтида эълон қилинади.
Бош жамоа келишуви имзоланган кундан эътиборан ўн кундан кечиктирмай Ўзбекистон Республикаси Камбағалликни қисқартириш ва бандлик вазирлигининг расмий веб-сайтида эълон қилинади.
ШАРҲ:
1. Бу норма меҳнат муносабатларида ошкоралик  ва информацион очиқлик тамойилларини таъминлашга хизмат қилади. 
Жамоа келишуви нафақат уни имзолаган раҳбарлар учун, балки шу соҳада меҳнат қилаётган ҳар бир оддий ходим учун мўлжалланган ҳужжатдир.
Қонунчилик жамоа келишувининг ижросини таъминлаш учун аниқ муддат ва манзилларни белгилаган, яъни 10 кунлик муддат. Бу жуда қисқа ва тезкор муддат бўлиб, оммавий ахборот воситаларида (газеталар, журналлар ёки марказий телеканаллар) ёки расмий веб-сайтлар (бугунги рақамли даврда энг самарали усул) эълон қилиниши лозим. 
Иш берувчилар бирлашмаси (вазирлик, уюшма) ва Касаба уюшмасининг сайтида ҳужжатнинг тўлиқ матни PDF ёки бошқа форматда жойлаштирилиши шарт.
Жамоа келишувининг эълон қилиниши бир нечта муҳим мақсадларни кўзлайди:
ходимларни хабардор қилиш. Ходим ўзига тегишли бўлган имтиёзлар, устамалар ёки қўшимча таътиллар ҳақида маълумотни исталган вақтда мустақил равишда ўқий олиши керак;
ижтимоий назорат. Жамоатчилик, ОАВ ва экспертлар келишув мазмунини таҳлил қилиши, ундаги ижобий ўзгаришларни кузатиши мумкин бўлади; 
янги иш берувчилар учун кўрсатма. Тармоқдаги бошқа иш берувчилар ҳам ушбу келишувга қўшилишлари мумкин. Бунинг учун улар келишув матни билан таниш бўлишлари лозим.
Гарчи эълон қилинмаслик келишувнинг кучини бекор қилмаса-да (чунки у имзоланган кундан кучга киради), бу меҳнат қонунчилигининг бузилиши ҳисобланади. Бунинг учун масъул шахслар интизомий ёки маъмурий жавобгарликка тортилиши мумкин.
2. Бу норма жамоа келишувларининг очиқлиги ва улардан фойдаланиш имкониятини энг юқори — республика даражасига кўтаради. Агар аввалги моддаларда келишув тарафларининг (вазирлик ёки уюшма) ўз сайтларида эълон қилиши ҳақида гап кетган бўлса, бу ерда давлатнинг марказий ваколатли органи зиммасига қўшимча мажбурият юкланмоқда.
Ўзбекистон Республикаси Камбағалликни қисқартириш ва бандлик вазирлиги меҳнат соҳасидаги давлат сиёсатини юритувчи асосий орган ҳисобланади.
Ходим ёки иш берувчи тармоқ келишувини қидириб ҳар хил идораларнинг сайтларида сарсон бўлмайди. Барча ҳудудий (вилоят миқёсидаги) ва тармоқ (соҳа миқёсидаги) келишувлари вазирликнинг ягона расмий ресурсида жамланади.
Вазирлик сайтига фақат хабардор қилиш тартибида рўйхатдан ўтган, яъни давлат назоратидан ўтган ва қонунийлиги кўрикдан ўтказилган ҳужжатлар жойлаштирилади.
МКда белгиланган 10 кунлик муддат давлат органи учун ҳам тезкорлик талабини қўяди. Ҳужжат рўйхатга олинган кундан бошлаб 10 кун ичида сайтга чиқиши керак. 
3. Худди шунингдек, Бош жамоа келишуви ҳам имзоланган кундан эътиборан ўн кундан кечиктирмай Ўзбекистон Республикаси Камбағалликни қисқартириш ва бандлик вазирлигининг расмий веб-сайтида эълон қилинади.
Бу норма иккинчи қисмда кўрсатилган аҳамиятлардан ташқари барча ижрочилар томонидан Бош жамоа келишувни ижросини таъминлашга хизмат қилади. 

93-модда. Жамоа келишувларининг бажарилиши устидан назорат 
Жамоа келишувларининг бажарилиши устидан назорат уларнинг тарафлари, ижтимоий-меҳнат масалалари бўйича комиссиялар, шунингдек Ўзбекистон Республикаси Камбағалликни қисқартириш ва бандлик вазирлигининг тегишли органлари ҳамда бошқа ваколатли органлар томонидан амалга оширилади.
ШАРҲ:
Жамоа келишувининг амалда ишлашини таъминлаш учун кучли назорат тизими зарур. Ушбу норма назоратни амалга оширувчи субъектлар доирасини белгилаб беради ва уларни бир неча даражага ажратади.
Қуйида назоратнинг ҳар бир бўғини кўрсатилган:
ички назорат.  Тарафлар (иш берувчи ва касаба уюшмаси), улар келишув қандай ижро этилаётганини кундалик равишда кузатиб борадилар. Одатда, ҳар ярим йилда ёки йилда бир марта жамоа йиғилиши ўтказилиб, томонларнинг ҳисоботи эшитилади;
ижтимоий-меҳнат масалалари бўйича комиссиялар. Бу комиссиялар музокаралар даврида тузилган бўлиб, келишув кучга киргач, унинг мониторинг марказига айланади. Улар келишув бандларининг бажарилиш жадвалини тузади ва ижрони текширади;
давлат назорати. Камбағалликни қисқартириш ва бандлик вазирлиги Давлат меҳнат инспекцияси назорат қилувчи орган сифатида иштирок этади. Агар жамоа келишувида белгиланган имтиёзлар (масалан, устамалар тўланмаса ёки қўшимча таътил берилмаса) бажарилмаса, Давлат меҳнат инспекция иш берувчига нисбатан мажбурий кўрсатмалар бериш ва маъмурий жарималар қўллаш ҳуқуқига эга;
бошқа ваколатли органлар. Бу ерда гап назорат қилиш ҳуқуқига эга бўлган ихтисослашган идоралар ҳақида кетмоқда. Масалан, прокуратура органлари меҳнат қонунчилигига риоя этилиши устидан умумий назоратни амалга оширади. Адлия органлари ижтимоий шерикликка оид қонун ҳужжатларининг ижросини назорат қилади. Молиявий назорат органлари агар келишув бюджет маблағлари билан боғлиқ бўлса (масалан, бюджет ташкилотларида), маблағларнинг мақсадли сарфланишини текширади.
 
МАХСУС ҚИСМ
III БЎЛИМ. ИШГА ЖОЙЛАШТИРИШ
10-боб. Умумий қоидалар

94-модда. Ишга жойлашиш ҳуқуқи
Ҳар кимга ўзининг ишлаб чиқаришга ва ижодий меҳнатга доир қобилиятларидан фойдаланиш ҳамда қонунчиликда тақиқланмаган ҳар қандай фаолиятни амалга ошириш бўйича мутлақ ҳуқуқ тегишлидир.
Ҳар ким иш берувчига бевосита мурожаат қилиш ёки меҳнат органларининг бепул кўмаги орқали, шунингдек хусусий бандлик агентликларининг хизматлари воситасида иш жойини эркин танлаш ҳуқуқига эгадир.
ШАРҲ:

1. Шарҳланаётган модданинг биринчи қисмида  ифода этилган норма шахснинг меҳнат қилишга бўлган ҳуқуқини мустаҳкамловчи асосий конституцион кафолатлардан бири ҳисобланади. Ушбу ҳуқуқ, ўз моҳиятига кўра, ҳар бир шахснинг ишлаб чиқариш ва ижодий меҳнатга оид қобилиятларидан эркин фойдаланиш, шунингдек, қонунчиликда тақиқланмаган ҳар қандай фаолият турини мустақил равишда танлаш ва амалга ошириш имкониятини назарда тутади. Бу норманинг қўлланилишида инсоннинг меҳнатга бўлган муносабати нафақат иқтисодий омил сифатида, балки шахснинг ижтимоий ва маънавий камолотини таъминловчи омил сифатида ҳам намоён бўлади. 
Ушбу моддада  “ҳар ким” деб белгиланганлиги сабабли у, Ўзбекистон Республикаси фуқаролари, доимий ёки вақтинча истиқомат қилаётган чет эл фуқаролари, фуқаролиги бўлмаган шахсларга ҳам тегишли бўлади. Бу умумий ҳуқуқий тенгликни ва меҳнат соҳасида табиий ҳуқуқларнинг умуминсоний характерини англатади. Ҳар бир фуқаро ўз қобилияти ва интилишларидан келиб чиққан ҳолда фаолият турини танлашда эркин бўлиши,  зеро меҳнат инсон ҳаётидаги асосий иқтисодий ва ижтимоий эҳтиёжларни қондирувчи омил бўлиб, фуқаро меҳнатга мажбур этилмасдан, ўзининг хоҳиш ва танлови асосида қобилияти ва қизиқишига мос равишда меҳнат фаолиятини танлаш, касбини ўзгартириш, ижодий ва тадбиркорлик билан шуғулланиш ҳуқуқига эгадир.
Инсоннинг меҳнат қилиш ҳуқуқи фақат қонунчиликда тақиқланмаган фаолият доирасида амалга оширилиши мумкинлиги алоҳида таъкидланган. Ушбу тамойил фуқароларнинг меҳнатга оид эркинликларини амалга оширишда қонунийлик ва ҳуқуқий тартиб асосида ҳаракат қилиш зарурлигини белгилайди.
Мазкур норманинг мазмунига кўра, ҳар бир шахс ўз қобилиятлари ва қизиқишларига мувофиқ равишда меҳнат ёки касб турини танлашда эркин ҳисобланади. Бироқ бу эркинлик қонунчилик билан белгиланган чегаралар доирасида амалга оширилиши лозим. Яъни:
Фуқаролар фаолият турини мустақил танлаш ҳуқуқига эга, бу демократия ва бозор муносабатларига асосланган жамиятда ишбилармонлик ва шахсий ташаббуслар ривожини таъминлайди;
Бироқ мазкур фаолият шакли, мазмуни ва мақсади амалдаги миллий қонунчиликка зид келмаслиги шарт, зеро меҳнат фаолияти жамият манфаатлари, давлат хавфсизлиги, оммавий ахлоқ ва бошқа шахслар ҳуқуқлари билан мувозанатда амалга оширилиши лозим.
Шу маънода, қонунчиликда махсус тартибда тақиқланган фаолият турлари мавжуд бўлиб, улар билан шуғулланиш мумкин эмас. Масалан:
Қимор ва тотализатор ўйинларини ташкил этиш, агар у давлат лицензиясига эга бўлмаган ҳолда амалга оширилса, жиноят ва маъмурий ҳуқуқбузарлик сифатида баҳоланади;
Гиёҳванд моддаларнинг ноқонуний муомаласи, уларни етиштириш, сақлаш, тарқатиш ва реализация қилиш, Ўзбекистон Республикасининг жиноят қонунчилигида оғир жиноятлар қаторига киради;
Суд ҳукми билан ман этиладиган фаолият турлари, масалан, айрим шахсларга муайян вақт мобайнида маълум касб ёки вазифа билан шуғулланишни тақиқловчи суд қарорлари ҳам қонун асосида ҳаракат қилиш шартлигини белгилайди.
Инсон ҳуқуқ ва эркинликларини амалий таъминлашнинг асосий ҳуқуқий механизмларидан бири айнан ушбу норма ҳисобланади, бироқ бу ҳуқуқни амалга ошириш жараёнида қонун устуворлиги муҳим аҳамиятга эга. Меҳнат фаолиятининг эркинлиги — фақатгина давлат томонидан белгиланган ҳуқуқий нормалар доирасида қонуний равишда ривожланиши мумкин. Шунингдек, ушбу тамойил халқаро ҳуқуқ нормалари билан ҳам уйғун ҳисобланади. Хусусан, Инсон ҳуқуқлари умумжаҳон декларациясининг 29-моддасида эркинликлар ва ҳуқуқлар фақат шундай чегаралар билан чекланиши мумкинлиги қайд этилган, бу чекловлар демократик жамиятда ахлоқ, жамоат тартиби ва умумий фаровонликни таъминлаш мақсадида зарур бўлиши лозим.
Мутлақ ҳуқуқ сифатида инсонга меҳнат қилиш ҳуқуқи ҳеч қандай қўшимча шартларсиз, эркин асосда тегишли эканини англатади. Бундай ҳуқуқ:
ҳеч кимнинг розилигисиз амалга оширилиши мумкин;
давлат томонидан кафолатланган;
суд, меҳнат органлари ва омбудсман институтлари орқали ҳимояланади.

МИСОЛ
Фуқаро архитектура соҳасидаги салоҳиятини ривожлантириш мақсадида шахсий лойиҳа бюросини очмоқчи. Агар маҳаллий ҳокимият унга лицензия беришни сабабсиз рад этса – бу Меҳнат кодекси ва Конституциядаги мазкур ҳуқуқнинг бузилиши ҳисобланади. У ҳолда норозилик билан судга мурожаат қилиши мумкин, чунки у ўз қобилияти асосида фаолият юритиш ҳуқуқига эга.

ХАЛҚАРО СТАНДАРТЛАР
Ушбу модда Халқаро меҳнат ташкилоти (ХМТ) томонидан қабул қилинган асосий Конвенциялар, жумладан: “Иш билан таъминлаш сиёсати тўғрисида”ги 122-сон Конвенция, “Меҳнат ва машғулотлар соҳасидаги камситишлар тўғрисидаги”ги 111-сон Конвенция, Иқтисодий, ижтимоий ва маданий ҳуқуқлар тўғрисидаги Халқаро Пактнинг 6-моддасидаги “меҳнат қилиш ҳуқуқи” каби халқаро актларга тўлиқ мос келади.

МИЛЛИЙ ҚОНУНЧИЛИК
Фуқароларнинг ушбу моддада белгиланган ҳуқуқлари бузилганда: 
меҳнат қонунчилигига кўра, Давлат меҳнат инспекцияси, суд ва Омбудсман орқали мурожаат қилиш имконияти таъминланган;
Маъмурий жавобгарлик тўғрисидаги кодекснинг 49-моддасига нотўғри рад этилган ишга қабул қилиш ёки асоссиз ишдан бўшатганлик учун иш берувчига нисбатан жарима қўлланилади.

2. Ушбу норма универсал хусусиятга эга. Меҳнат бозорида барча фуқаролар, Ўзбекистон фуқаролари, чет эл фуқаролари фуқаролиги бўлмаган шахслар тенг ҳуқуқли, иш излашда давлат томонидан ҳимояланади. Барча фуқаролар иш берувчига бевосита мурожаат қилиш ҳуқуқига эга. Шахс иш берувчига резюме билан тўғридан-тўғри, чиқиши, иш суҳбатларида иштирок этиши ёки мустақил равишда шартнома тузиши мумкин. Бу эса ўз навбатида иш изловчи шахсни дастлабки меҳнат келишувига киришда эркинликка эга эканини англатади. 
Иш берувчига бевосита мурожаат қилиш имконияти фуқаронинг меҳнат бозорида мустақил ҳаракат қилиш қобилиятини ифода этади, давлат ёки шахсий муассаса бўлишидан қатъи назар, бевосита ишга киришиш жараёнида ҳеч қандай маъмурий тўсиқларга дуч келмаслигини таъминлайди.
МИСОЛ.
Шахсан иш қидираётган шахс ўз резюмесини турли ташкилотларга юбориб, 3 та корхонада  ўтади. У ўзига мос бўлган корхонани танлаб ишга жойлашади - бу бевосита мурожаат қилиш орқали иш жойини танлаш ҳуқуқининг амалий намунасидир.

Меҳнат органларининг бепул кўмаги давлат томонидан бандликни таъминлашдаги институционал кафолатларнинг амалий ифодасидир. 
Меҳнат органлари деганда туман (шаҳар) Камбағалликни қисқартириш ва бандлик бўлимлари тушунилади. 
Меҳнат органлари фуқароларга иш ўринлари ҳақида ахборот, маслаҳат ва йўлланмалар бериш, касбга йўналтириш, қайта тайёрлаш, малака ошириш орқали фаол ёрдам кўрсатиши белгиланган бўлиб, ёрдамлардан фуқаро  бепул фойдаланиш ҳуқуқига эга.
Ўзбекистон Республикасининг “Хусусий бандлик агентликлари тўғрисида”ги Қонуннинг 11-моддасига кўра Ўзбекистон Республикаси ҳудудида иш қидираётган шахсларга иш танлаш бўйича хизматлар хусусий бандлик агентлиги ва иш қидираётган шахс ўртасида тузилган хизматлар кўрсатиш тўғрисидаги шартнома асосида кўрсатилади.
Ўзбекистон Республикаси ҳудудида иш қидираётган шахсларга иш танлаш бўйича хизматлар қуйидагиларни ўз ичига олади:
иш қидираётган шахслар тўғрисидаги ахборотни иш берувчилар ўртасида тарқатиш, шу жумладан ахборот-коммуникация технологияларидан фойдаланган ҳолда тарқатиш;
бўш иш ўринларига эга бўлган иш берувчиларни излашни амалга ошириш;
иш қидираётган шахсларни ишга жойлаштириш учун иш берувчилар билан музокаралар ўтказиш;
иш берувчилар ва иш қидираётган шахслар ўртасидаги суҳбатга тайёргарлик кўриш ҳамда музокараларда (суҳбатларда) иштирок этиш;
иш берувчилар ва иш қидираётган шахслар ўртасидаги меҳнат шартномалари лойиҳаларини тайёрлашда иштирок этиш.
Ўзбекистон Республикасининг “Хусусий бандлик агентликлари тўғрисида”ги Қонуннинг 18-моддасига кўра иш берувчилар ва иш қидираётган шахслар қуйидаги ҳуқуқларга эга:
иш қидираётган шахсларни ишга жойлаштиришга, иш берувчилар учун кадрлар танлашга кўмаклашиш бўйича хизматлар кўрсатиш, шунингдек ишга жойлаштириш соҳасида ахборот ва маслаҳат хизматлари кўрсатиш тўғрисидаги шартнома бажарилишининг бориши ҳақида хусусий бандлик агентлигидан ахборот олиш;
хусусий бандлик агентлиги томонидан шартнома шартлари бажарилмаган тақдирда ва қонунчиликда назарда тутилган бошқа ҳолларда, хизматлар кўрсатиш тўғрисидаги шартноманинг бекор қилинишини талаб қилиш;
хизматлар кўрсатиш тўғрисидаги шартнома хусусий бандлик агентлигининг айби билан бекор қилинганлиги туфайли етказилган зарарнинг ўрни қопланишини ва маънавий зиён компенсация қилинишини талаб қилиш;
ўз ҳуқуқлари ва қонуний манфаатлари бузилган тақдирда тегишли давлат органларига, истеъмолчиларнинг ҳуқуқларини ҳимоя қилувчи ташкилотларга, хусусий бандлик агентликларининг бирлашмаларига ёки судга мурожаат қилиш.
95-модда. Ишга жойлаштириш бўйича давлат кафолатлари
Давлат:
бандлик турини, шу жумладан турли меҳнат режимидаги ишни танлаш эркинлигини;
ишга қабул қилишни қонунга хилоф равишда рад этишдан, қонунга хилоф равишда бошқа ишга ўтказишдан, ходимни ишдан четлаштиришдан ва меҳнат шартномасини бекор қилишдан ҳимояланишни;
мақбул келадиган иш танлашга ва ишга жойлашишга бепул кўмаклашишни;
касб эгаллашда ва ишга эга бўлишда, меҳнат қилиш ва бандлик шароитларида, меҳнатга ҳақ тўлашда, хизмат поғоналари бўйича кўтарилишда ҳар кимга имкониятлар тенглиги яратилишини;
иш қидираётган шахсларни ва ишсизларни касбга тайёрлашга, қайта тайёрлашга ҳамда уларнинг малакасини оширишга кўмаклашишни;
меҳнат органларининг таклифига кўра ишлаш учун бошқа жойга ихтиёрий равишда кўчиб кетиш муносабати билан қилинган харажатлар компенсация қилинишини;
ҳақ тўланадиган жамоат ишларида иштирок этиш имкониятини кафолатлайди.
Ишга жойлаштириш бўйича кафолатларни тақдим этиш тартиби аҳоли бандлиги тўғрисидаги қонунчиликда белгиланади.
ШАРҲ:

1.1. Шарҳланаётган модданинг биринчи қисмида ишга жойлаштириш бўйича асосий давлат кафолатлари кўрсатилган бўлиб, ушбу кафолатларни давлат қонунчилик ҳужжатлари билан, уни назорат қилиш ҳамда жазо қўллаш механизмлари орқали таъминлайди.  
1.2. Бандлик турини, шу жумладан турли меҳнат режимидаги ишни танлаш эркинлигини кафолатлаш - Ўзбекистон Республикасидаги демографик вазият, аҳоли кўпчилигини ёшлар ташкил этиши, аҳоли сонининг нисбатан тез кўпайиб бораётганлиги каби омиллар туфайли аҳолининг иш билан бандлиги соҳасида кучли ва изчил сиёсат юритилишини тақозо қилади. 
Мамлакатимизда амалга оширилаётган бандлик сиёсати қуйидаги йўналишларда рўёбга чиқарилмоқда:
а) кичик ва хусусий бизнесни рағбатлантириш орқали ўзини-ўзи иш билан таъминлаши, қўшимча иш ўринлари яратиш;
б) корхоналарда иш ўринлари кўпайтирилиши ва янги иш ўринлари очилишини қўллаб-қувватлаш;
в) тадбиркорликни ривожлантириш орқали аҳолининг муҳтож табақаларини иш билан таъминлаш;
г) аҳолига маиший ва бошқа хизматлар кўрсатилишини кенгайтириш;
д) ёшларнинг янги касбларни эгаллашларига кўмак бериш.
Фуқаро ижтимоий ва иқтисодий ҳаётнинг истаган соҳасида эркин касб иш тури ва жойи, режимини танлаш йўли билан меҳнат қилиш ҳуқуқига эга.
Фуқаро меҳнат шартномаси тузиш орқали корхона ва ташкилотларга ёлланиб ишга кириш; ҳарбий ёки бошқа давлат хизматига кириши; тадбиркор сифатида фаолият юритиши; фуқаролик ҳуқуқий шартномалар тузиб, ўзга шахсларга хизмат кўрсатиш, жамоат бирлашмалари ёхуд диний ташкилотларда ишлаши; ўзини-ўзи иш билан таъминлаш  орқали меҳнат қилиши; иш режимини эркин танлаши мумкин ва бундай ҳуқуқлар давлат томонидан кафолатланади.

МИСОЛ
Болали она стоматология марказига ишга жойлашмоқчи бўлади. У 9:00 дан 13:00 гача қисқартирилган иш вақтида ишлашни хоҳлайди, чунки боласини боғчага олиб бориш ва олиб келиш мажбурияти бор. Иш берувчи эса, “фақат тўлиқ ставкадаги ходимлар керак, қисқартирилган иш вақтига рози эмасмиз” дея ишга қабул қилишдан бош тортди. Бу ҳолатда иш берувчи ходимнинг меҳнат режимини танлаш ҳуқуқини чеклаган бўлиб, МКнинг 186-моддаси иккинчи қисми талабларини, яъни меҳнат режимидаги ишни танлаш эркинлигини бузган ҳисобланади.  

ХАЛҚАРО СТАНДАРТЛАР
Ўзбекистон томонидан ратификация қилинган БМТнинг Иқтисодий, ижтимоий ва маданий ҳуқуқлар тўғрисидаги халқаро пактининг 6-моддасида ўз ифодасини топган бўлиб, унда кўра ҳар бир инсон меҳнат қилиш, меҳнат шаклини эркин танлаш ва тирикчиликни меҳнат орқали таъминлаш ҳуқуқига эга эканлиги кўрсатилган. Ушбу нормага мувофиқ, ҳар бир шахс меҳнатнинг тури, шакли ва соҳага оид қарорни мустақил қабул қилиш, шу орқали ўзининг иқтисодий мустақиллиги ва ижтимоий барқарорлигини таъминлаш имкониятига эга бўлиши лозим. 
Шунингдек, ХМТнинг 122-сонли "Иш билан таъминлаш сиёсати тўғрисида"ги Конвенциясида ҳам давлатлар зиммасига меҳнат соҳасидаги танлов эркинлигини амалга ошириш борасида аниқ мажбурият юкланади. Конвенцияда таъкидланишича: “Давлатлар фуқароларга уларнинг қобилияти ва хоҳишига мос иш шароитларини танлаш имконини бериши шарт”, яъни, ҳар бир давлат меҳнат муносабатларини шундай йўлга қўйиши керакки, фуқаролар меҳнат турини танлашда ўз билим ва салоҳиятига, касбий тажрибасига ҳамда шахсий ҳаёт шароитига мос равишда қарор қабул қилиш имконига эга бўлсин. Бу эса, фуқароларнинг меҳнат ҳуқуқи эркин амалга ошишининг кафолати бўлиб, бандлик сиёсатининг адолатли ва инклюзив бўлишини таъминлайди.

МИЛЛИЙ ҚОНУНЧИЛИК
Маъмурий жавобгарлик тўғрисидаги кодекснинг 49-моддасига биноан, фуқаронинг меҳнат ҳуқуқини бузган мансабдор шахс маъмурий жаримага тортилишига асос бўлади.

Ходим меҳнат шартномаси, ишга қабул қилиш ёки иш вақти бўйича эркинлик ҳуқуқи бузилган ҳолда меҳнат низоси юзасидан судга даъво киритиши мумкин.
1.3. Ишга қабул қилишни қонунга хилоф равишда рад этиш (МК 119-модда шарҳига қаранг), қонунга хилоф равишда бошқа ишга ўтказиш (138-145-моддалар шарҳига қаранг), ходимни ишдан четлаштиришдан (154-модда шарҳига қаранг) ва меҳнат шартномасини бекор қилишдан ҳимояланиш кафолати ишга жойлашиш ва меҳнат қилиш жараёнидаги барча ҳуқуқлар ва кафолатларни қамраб олади. 
Бундай ҳимоя механизмлари, ўз навбатида, камситишни тақиқлаш, қонуний меҳнат муносабатларини сақлаш, ҳамда касбий барқарорликни таъминлашга қаратилган.

МИСОЛ
Бакалавр даражадаги дипломига эга бўлган ва 5 йил тажрибаси бор аёл давлат муассасасига бухгалтер лавозимига ишга кириш учун ариза беради. Иш берувчи унга “Сизда уч нафар фарзанд бор экан, иш вақтингиз тўлиқ бўлмайди, шунинг учун қабул қила олмаймиз,” – деб рад жавобини беради. Бу ҳолат — қонунга хилоф равишда ишга қабул қилишни рад этиш ҳисобланади. Меҳнат кодекси 4-моддасига кўра, ходимни унинг оилавий ҳолати, жинси ёки фарзандлар сонини баҳона қилиб ишга қабул қилмаслик – камситиш (дискриминация) сифатида баҳоланади ва қонунга зиддир. 

ХАЛҚАРО СТАНДАРТЛАР
Ўзбекистон томонидан ратификация қилинган БМТнинг Иқтисодий, ижтимоий ва маданий ҳуқуқлар тўғрисидаги халқаро пактининг 6-7-моддаларида ҳар бир инсоннинг меҳнат қилиш ҳуқуқи, меҳнат шаклини эркин танлаш ва меҳнат орқали тирикчиликни таъминлаш, меҳнат шартларининг адолатли ва қулай бўлиши, камситишсиз, хавфсиз муҳитда меҳнат қилиш ҳуқуқи белгиланади. 
Халқаро меҳнат ташкилотининг 111-сонли " Меҳнат ва машғулотлар соҳасидаги камситишлар тўғрисида"ги Конвенцияси 3-моддаси кўра:
Ташкилотнинг ҳар бир аъзоси, ушбу Конвенция унга нисбатан кучга кирган бўлса, миллий шароитга ва амалиётга мос келадиган усуллар орқали қуйидаги мажбуриятларни ўз зиммасига олади:
а) шу сиёсатнинг маъқулланиши ва унга риоя қилинишига кўмаклашишда иш берувчилар ва меҳнаткашлар ташкилотлари ва бошқа тегишли органлар ҳамкорлигини таъминлашга интилиш;
b) шу сиёсатнинг маъқулланиши ва унга риоя қилинишини таъминлашга мўлжалланган тегишли қонунларни қабул қилиш ва тегишли таълим дастурларини қўллаб-қувватлаш;
с) шу сиёсатга мос келмайдиган ҳар қандай қонун-қоидаларни бекор қилиш ва ҳар қандай маъмурий қарорларни ва амалиётни ўзгартириш;
d) иш билан таъминланиш соҳасидаги сиёсатни бевосита ҳукумат назорати остида амалга ошириш;
е) касб танлаш, касбга ўқитиш ва иш билан таъминлаш соҳасидаги муассасалар фаолиятида шу сиёсатга, ҳукумат бошқаруви остида, риоя қилинишини таъминлаш;
f) шу сиёсатга биноан амалга оширилган тадбирларни ва шулар туфайли эришилган натижаларни ўзининг ушбу Конвенциянинг қўлланилиши тўғрисидаги ҳар йилги маърузаларида кўрсатиш.
1.4. Мақбул келадиган иш танлашга ва ишга жойлашишга бепул кўмаклашиш – меҳнат ҳуқуқининг муҳим кафолатларидан бири сифатида фуқароларнинг меҳнат қилиш ҳуқуқини амалий рўёбга чиқаришда давлатнинг бевосита иштирокини назарда тутади. Ушбу норма  меҳнат бозорида тенг имкониятлар, ижтимоий адолат ва ижтимоий ҳимоя принципларига таянади.
Давлат органлари (аввало меҳнат органлари) иш излаётган шахсларга уларнинг касбий малакаси, меҳнат тажрибаси ва ижтимоий аҳволини ҳисобга олган ҳолда мақбул иш ўринларини топишда ёрдам бериши шарт. Бунда “мақбул иш” тушунчаси меҳнатга ҳақ тўлаш миқдори, иш шароитлари, иш жойининг географик жойлашуви ва фуқаронинг соғлиги, шахсий аҳволи билан боғлиқ талабларга жавоб берадиган иш сифатида талқин этилади. Бу турдаги ёрдам фуқароларга бепул асосда кўрсатилади ва қуйидагиларни ўз ичига олади:
мавжуд бўш иш ўринлари ҳақида ахборот бериш;
касбий йўналтириш ва маслаҳат бериш;
ишга жойлашиш жараёнида ҳужжатларни расмийлаштиришга кўмаклашиш;
зарур ҳолларда қайта касб тайёргарлиги ва малака оширишга йўналтириш;
ижтимоий эҳтиёжманд тоифалар учун махсус дастурлар ишлаб чиқиш.
МИСОЛ:
Фуқаро — олий маълумотли муаллим, бир неча йил мактабда ишлаган, кейин турмушга чиққанидан сўнг ишдан бўшаган. У бир неча йил меҳнат фаолиятидан четда бўлган. Ҳозирда иш излаш мақсадида меҳнат органига мурожаат қилади. Меҳнат органи унинг маълумоти, касбий тажрибаси ва ҳозирги шароити (мактабга яқин яшаши, болали оналик мақоми)ни инобатга олган ҳолда, яқин атрофдаги мактабда бўш турган синф раҳбари лавозимини таклиф этади. Шу билан бирга, унга ҳужжатларни тайёрлаш, иш берувчи билан суҳбатга тайёргарлик кўриш юзасидан ахборотлар ва методик кўрсатмалар, шунингдек, малакасини ошириш курсларига йўлланмалар беради, ушбу  ахборот, маслаҳат ва амалий кўмак давлат томонидан бепул амалга оширилади, мақбул иш танлаш ва унга жойлашишдаги ҳуқуқий кафолат амалда тўлиқ таъминланган.
1.5. Касб эгаллашда ва ишга эга бўлишда, меҳнат қилиш ва бандлик шароитларида, меҳнатга ҳақ тўлашда, хизмат поғоналари бўйича кўтарилишда ҳар кимга имкониятлар тенглиги яратилишида - ҳар бир шахс миллатидан, жинсидан, ирқий ёки ижтимоий келиб чиқишидан, тилидан, динидан, ёши ёки ижтимоий мавқеидан қатъи назар, ўз қизиқишлари ва қобилиятига кўра касб танлаш ва унга эга бўлиш ҳуқуқига эга. 
Давлат ва иш берувчилар ишга қабул қилишда, иш жойидаги шароитларни яратишда ва меҳнат муносабатларини ташкил этишда барча учун тенг ва адолатли муносабатни таъминлаши лозим. Бу, хусусан, ногиронлиги бўлган шахслар, ёшлар, аёллар ва ижтимоий ҳимояга муҳтож шахсларга нисбатан алоҳида аҳамиятга эга.
Меҳнат қонунчилигида белгиланганидек, «бир хил меҳнат учун бир хил ҳақ» принципи асосида ходимларга жинси, миллати ва бошқа хусусиятлардан қатъи назар, меҳнатига муносиб ҳақ тўланилиши шарт. 
Ходимлар касбий малакаси, ишдаги самарадорлиги ва тажрибаси асосида лавозимда кўтарилиши, бу жараёнда шахсий алоқалар, маҳаллийчилик ёки бошқа субъектив омиллар таъсирсиз бўлиши керак. Хизматда кўтарилиш имкониятлари адолатли, шаффоф ва объектив мезонлар асосида таъминланиши зарур.
МИСОЛ
Аёл киши олий маълумотли муҳандис сифатида иш қидираётган бир пайтда, айрим хусусий корхоналар уни оилавий аҳволи ёки боласи борлигини баҳона қилиб, ишга қабул қилишдан бош тортган. Бу ҳолат камситиш ва ишга қабул қилиш қонунга хилоф равишда рад этиш ҳисобланади. Аёл меҳнат ва суд органлари орқали ўз ҳуқуқини тиклаб, ишга жойлашиш имконига эга эканлиги кафолатланган.  

ХАЛҚАРО СТАНДАРТЛАР
БМТнинг Инсон ҳуқуқлари умумжаҳон декларацияси 23-моддасига кўра ҳар бир инсон меҳнат қилиш, меҳнат шароитларини эркин танлаш ва адолатли, муносиб шароитларда ишлаш ҳуқуқига эгадир. 
БМТнинг Иқтисодий, ижтимоий ва маданий ҳуқуқлар тўғрисидаги халқаро пакти 7-моддасида меҳнатда тенг қийматдаги иш учун тенг ҳақ олиш, хавфсиз ва соғлом иш шароитларидан фойдаланиш ҳамда хизмат поғоналари бўйича адолатли кўтарилиш ҳуқуқи таъминланиши кераклиги кўрсатилган.
Халқаро меҳнат ташкилотининг 100-сонли “Бир хил қийматга эга бўлган меҳнат учун эркаклар ва хотин-қизларни тенг рағбатлантириш тўғрисидаги”ги Конвенцияси иш берувчиларни бир хил иш учун эркак ва аёл ходимларга тенг ҳақ тўлашни мажбурий деб билади. 
ХМТнинг 111-сонли “Меҳнат ва машғулотлар соҳасидаги камситишлар тўғрисидаги”ги Конвенциясига кўра эса, ишга қабул қилиш, хизматда илгарилаш ва меҳнат шартларида камситиш ман этилади. Жинси, миллати, ирқи, дини, сиёсий қарашлари ва ижтимоий келиб чиқишига қараб фарқ қилиш ҳуқуқбузарлик ҳисобланади.

МИЛЛИЙ ҚОНУНЧИЛИК
Ўзбекистон Республикаси Конституцияси 19-моддасига кўра Ўзбекистон Республикасида барча фуқаролар бир хил ҳуқуқ ва эркинликларга эга бўлиб, жинси, ирқи, миллати, тили, дини, эътиқоди, ижтимоий келиб чиқиши, ижтимоий мавқеидан қатъи назар, қонун олдида тенгдирлар.
Бу норманинг амалий моҳияти шундаки, давлат меҳнат бозорида барчага бир хил ҳуқуқий шароитларни яратиш вазифасини ўз зиммасига олади.
1.6. Иш қидираётган шахсларни ва ишсизларни касбга тайёрлашга, қайта тайёрлашга ҳамда уларнинг малакасини оширишга кўмаклашишда -давлатнинг ижтимоий мажбуриятларидан бири сифатида ишсизликка қарши тизимли кураш ва меҳнат бозорида барча фуқаролар учун тенг имкониятлар яратишга йўналтирилган. 
Меҳнат қилиш ҳуқуқини тўлақонли амалга ошириш учун давлат томонидан яратилган таъсирчан ҳуқуқий механизм бўлиб, давлатнинг ижтимоий мажбуриятларидан бири, яъни ишсизликка қарши фаол сиёсий ва ҳуқуқий ечимдир. 
Фуқаролар бу имкониятдан хабардор бўлиши ва меҳнат органларига мурожаат қилиши мумкин. Давлат эса бу хизматларни бепул, шаффоф ва самарали кўрсатиш учун институционал салоҳиятини доимий равишда ривожлантириши лозим. Ушбу норма декларатив эмас, балки қонунан амалий чора-тадбирлар билан таъминланиши керак бўлган кафолат ҳисобланади

МИЛЛИЙ ҚОНУНЧИЛИК
Ўзбекистон Республикаси Президентининг 2025 йил 23 октябрдаги “Касбий таълим тизимида бошқарув самарадорлигини ошириш чора-тадбирлари тўғрисида”ги ПФ-190-сон Фармони қабул қилинган бўлиб, ушбу Фармоннинг асосий мақсади касбий таълим ва касбга ўқитишда бошқарув тизимини такомиллаштириш орқали ягона ёндашув асосида касбга ўқитиш, илғор хорижий тажрибаларни самарали жорий этиш ва халқаро стандартларга мос бўлган юқори малакали мутахассисларни тайёрлаш ҳисобланади.
Шунингдек, ушбу Фармон билан касбий таълим ташкилотлари фаолиятини мувофиқлаштириш ва касбий таълим соҳасини бошқаришга масъул бўлган Касбий таълим агентлиги ташкил этилди.

Давлат бу кафолатни қуйидаги тарзда амалга оширади:
меҳнат органлари орқали иш қидираётган шахсларни рўйхатга олиш; 
уларнинг эҳтиёж ва салоҳиятига мос равишда касбий тайёргарлик ва қайта тайёрлаш курсларини ташкил этиш;
ўқув даврида стипендия ёки бошқа ёрдам кўрсатиш;
ишга жойлашишга кўмаклашиш.
Меҳнат бозорида иш излаётган шахслар учун ушбу норма қўллаб-қувватловчи ҳуқуқий механизм ҳисобланиб, у турли тоифадаги фуқароларга тегишлидир. Жумладан, бу меъёр расмий ишсизлар (яъни меҳнат органларида рўйхатдан ўтган ва ишсиз мақомини олган шахслар), иш қидираётган фуқаролар (меҳнат органларига расман мурожаат қилмаган, лекин иш излаётганлар), касбини ўзгартиришни истовчи шахслар, шунингдек, меҳнат бозорида рақобатбардошлиги пасайган тоифалар - масалан, ёшлар, аёллар, ногиронлиги бўлган шахслар ва меҳнат мигрантлари учун ҳам мўлжалланган. Давлат ушбу тоифаларни касбга тайёрлаш, қайта тайёрлаш ва малакасини ошириш орқали иш билан таъминлаш имкониятларини кенгайтиришга қаратилган кафолатли сиёсат юритади.

МИСОЛ
Ишсиз аёл  тижорат банклари ва дўконларга мурожаат қилган, лекин махсус компьютер билими йўқлиги туфайли қабул қилинмаган. У меҳнат органига мурожаат қилиб, қайта тайёрлаш курсларида 3 ой ўқиган. Курс якунлангач, у хусусий фирмага бухгалтер ёрдамчиси лавозимига жойлашган. 

ХАЛҚАРО СТАНДАРТЛАР
Ушбу норма ўз мазмуни ва мақсади жиҳатидан Халқаро меҳнат ташкилоти ва БМТнинг асосий ҳуқуқий ҳужжатларида белгиланган халқаро стандартларга тўлиқ мувофиқ келади. 
БМТнинг Иқтисодий, ижтимоий ва маданий ҳуқуқлар тўғрисидаги халқаро Пактининг 6-моддасида ҳам давлатлар ҳар бир шахснинг меҳнат қилиш ҳуқуқини таъминлаш учун зарур тайёргарлик ва малака беришга мажбур экани қайд этилган. Ўзбекистон Республикаси мазкур халқаро мажбуриятларни ратификация қилган давлат сифатида ушбу стандартларни амалга ошириш, уларни миллий қонунчилик ва амалиётда татбиқ этиш борасида қонунан масъул ҳисобланади.

1.7. Меҳнат органларининг таклифига кўра ишлаш учун бошқа жойга ихтиёрий равишда кўчиб кетиш муносабати билан қилинган ҳаражатлар компенсация қилинишини Ўзбекистонда меҳнат бозорининг барқарорлигини таъминлаш, ишчи кучини зарур ҳудудларга тақсимлаш, ижтимоий тенглик ва бандликни ривожлантиришда муҳим аҳамиятга эгадир.
Ушбу модданинг мазкур қисми меҳнат муносабатлари соҳасида давлат томонидан бериладиган кафолатларнинг территориал ҳаракатчанлик ва ихтиёрийлик тамойилларига асосланган шаклини ифодалайди. Яъни, агар шахс меҳнат органининг расмий таклифига кўра ишлаш учун ўз яшаш жойидан бошқа ҳудудга ихтиёрий равишда кўчиб ўтса, у ҳолда меҳнат органи  мазкур кўчиш билан боғлиқ барча зарур харажатларни тўлаб беради. 
Бу харажатлар қуйидагиларни ўз ичига олиши мумкин: транспорт харажатлари (жисмоний шахс ва оила аъзолари учун); юк ташиш харажатлари; вақтинча яшаш жойини ижарага олиш билан боғлиқ харажатлар; бошқа тегишли ташкилот ишлари учун мўлжалланган тўловлар. 
Шу ўринда ихтиёрийлик тамойили алоҳида урғу берилиши лозим. Шахснинг бошқа ҳудудга кўчиб ўтиши мажбурий эмас, балки унинг розилигига асосланган бўлиши шарт. Давлат бу ерда фақат таклиф беради, қарор қабул қилиш эса фуқаронинг ўз ихтиёрида қолади. Агар у рози бўлса, у ҳолда харажатларнинг компенсация қилиниши ҳуқуқий асосга эга бўлади.
Меҳнат органлари эса банд бўлмаган аҳоли, касбга йўналтириш, вакант иш ўринларини таклиф қилиш ҳамда тегишли ҳужжатларни расмийлаштириш билан шуғулланувчи ваколатли орган ҳисобланади. Бу органлар томонидан берилган расмий таклиф (ёзма шаклда) асосида фуқаронинг кўчиб ўтиш харажатлари давлат ҳисобидан тўланади.
1.8. Ҳақ тўланадиган жамоат ишларида иштирок этиш имкониятини кафолатланиши аҳоли бандлиги тўғрисидаги қонунчиликда белгиланган.
Яъни, Ўзбекистон Республикасининг “Аҳоли бандлиги тўғрисида”ги Қонунининг 3-моддасига кўра ҳақ тўланадиган жамоат ишлари — буюртмачилар-иш берувчилар — маҳаллий давлат ҳокимияти органлари, вазирликлар, идоралар, фуқароларнинг ўзини ўзи бошқариш органлари, тадбиркорлик субъектлари, бошқа ташкилотлар томонидан ташкил этиладиган, қоида тариқасида, дастлабки касбий тайёргарликни талаб қилмайдиган, ижтимоий фойдали йўналишга эга бўлган ҳамда иш қидираётган шахсларнинг ва ишсиз шахсларнинг вақтинча бандлигини таъминлаш учун маҳаллий меҳнат органлари томонидан бериладиган ишга жойлаштиришга доир йўлланмалар бўйича бажариладиган вақтинчалик меҳнат фаолияти турлари ҳисобланади.
Ҳақ тўланадиган жамоат ишларининг асосий турлари қуйидагилардан иборат:
шаҳарларнинг, туманларнинг, аҳоли пунктларининг, маҳаллаларнинг ҳудудларини ва бошқа ҳудудларни ободонлаштириш (кўкаламзорлаштириш, йиғиштириш, оқлаш, ариқларни, қабристонларни, зиёратгоҳларни, маданий объектларни тозалаш ва бошқалар);
уй-жой-коммунал объектлар ва бошқа инфратузилма объектлари ҳудудларига туташ уй-жой фондининг объектларини таъмирлаш ҳамда уларнинг фаолият кўрсатишини таъминлаш;
кўчаларни, йўлларни ва йўлкаларни таъмирлаш;
қишлоқ хўжалиги ишлари, қишлоқ хўжалиги маҳсулотлари етиштириш, уларни сақлаш ва қайта ишлаш, қишлоқ хўжалиги маҳсулотлари ҳосилини йиғиб-териб олиш, ирригация ва мелиорация тармоқларини таъмирлаш;
ногиронлиги бўлган шахсларни, кексаларни, беморларни ва бошқа шахсларни парваришлаш;
саноат тармоқлари ташкилотларидаги ва хизматлар кўрсатиш соҳасидаги ишлар;
объектларни қуриш, реконструкция қилиш ва таъмирлаш.
Ўзбекистон Республикаси Камбағалликни қисқартириш ва бандлик вазирлигининг қарорларига мувофиқ ҳақ тўланадиган жамоат ишларининг бошқа турлари ҳам назарда тутилиши мумкин.
Ҳақ тўланадиган жамоат ишларининг таклиф этилаётган турлари ҳақ тўланадиган жамоат ишларига жалб этиладиган шахсларнинг касбий кўникмаларини, иш тажрибасини, ёшини, жинсини ва бошқа ўзига хос хусусиятларини, иш режимини ва меҳнатни муҳофаза қилишга оид зарур шарт-шароитларни ҳисобга олиши керак.

96-модда. Аҳолининг ижтимоий эҳтиёжманд тоифаларини ишга жойлаштириш соҳасидаги қўшимча кафолатлар
Давлат аҳолининг ижтимоий эҳтиёжманд тоифаларини ишга жойлаштириш бўйича қўшимча кафолатларни таъминлайди.
Аҳолининг ижтимоий эҳтиёжманд тоифалари жумласига қуйидагилар киради:
ўн тўрт ёшга тўлмаган болалари, ногиронлиги бўлган болалари бор ёлғиз ота-она (уларнинг ўрнини босувчи шахс), шунингдек кўп болали оилалардаги ота-оналар (уларнинг ўрнини босувчи шахслар);
умумий ўрта ва ўрта махсус таълим ташкилотларини, касб-ҳунар мактабларини, касб-ҳунар коллежларини ҳамда техникумларини тамомлаб, касбга эга бўлган ёшлар;
«Меҳрибонлик» уйларининг битирувчилари, шунингдек олий таълим ташкилотларининг давлат грантлари бўйича таълим олган битирувчилари;
Ўзбекистон Республикаси Мудофаа вазирлигининг, Ички ишлар вазирлигининг, Фавқулодда вазиятлар вазирлигининг, Миллий гвардиясининг, Давлат хавфсизлик хизматининг қўшинларидаги муддатли ҳарбий хизматдан бўшатилган шахслар;
ногиронлиги бўлган шахслар;
пенсияолди ёшидаги шахслар (қонунда белгиланган пенсия ёшига қадар икки йил олдин);
жазони ижро этиш муассасаларидан озод қилинган шахслар ёки суднинг қарорига кўра ўзига нисбатан тиббий йўсиндаги мажбурлов чоралари қўлланилган шахслар;
одам савдосидан жабрланганлар.
Аҳолининг ижтимоий эҳтиёжманд тоифалари жумласига қонунчиликка мувофиқ бошқа шахслар ҳам киритилиши мумкин.
Ишга жойлаштириш соҳасидаги қўшимча кафолатлар қўшимча иш ўринларини, ихтисослаштирилган ташкилотларни, шу жумладан ногиронлиги бўлган шахслар меҳнат қилиши учун ташкилотларни ташкил этиш, махсус қайта тайёрлаш ва малака ошириш дастурларини ташкил этиш, ушбу модданинг иккинчи қисмида кўрсатилган тоифадаги фуқароларни ишга жойлаштириш учун иш ўринларининг энг кам сонини белгилаш йўли билан, шунингдек қонунчиликда назарда тутилган бошқа чоралар орқали таъминланади.
Иш берувчи ушбу модданинг иккинчи қисмида кўрсатилган, меҳнат органлари ва бошқа органлар томонидан юборилган шахсларни қонунчиликда белгиланган тартибда ишга қабул қилади.
Қонунчиликда аҳолининг ижтимоий эҳтиёжманд тоифаларини ишга жойлаштириш соҳасидаги бошқа қўшимча кафолатлар ҳам назарда тутилиши мумкин.
ШАРҲ:
1. Шархланаётган мазкур норма – аҳолининг ижтимоий эҳтиёжманд тоифаларини иш билан таъминлашда давлатнинг кафолатли масъулиятини белгилаб берувчи муҳим ҳуқуқий асослардан биридир. Ушбу норма фуқароларнинг меҳнат ҳуқуқларини ҳаётга татбиқ этиш, уларнинг иш билан таъминланишдаги имкониятларини кенгайтириш, айниқса меҳнат бозорида рақобатбардошлик имкониятлари чекланган тоифалар учун махсус имтиёзлар яратиш мақсадини кўзлайди.
Бу меъёр давлатнинг инсон манфаатларига қаратилган фаол ижтимоий сиёсатини амалга ошириш воситаси бўлиб хизмат қилади. Ушбу сиёсат доирасида давлат томонидан меҳнат муносабатларида адолат, тенглик ва камситишсизликни таъминлаш, ҳар бир фуқаронинг ишлаш ва даромад топиш ҳуқуқини кафолатлашга алоҳида эътибор қаратилмоқда. Меҳнат кодексидаги бу норма ана шундай сиёсий-ҳуқуқий мақсадларни амалга оширишга хизмат қилувчи муҳим ҳуқуқий воситадир. 
2. Айни пайтда, мазкур нормада аниқ тарзда ижтимоий эҳтиёжманд тоифалар рўйхати келтириб ўтилган. Мазкур тоифаларнинг меҳнат муносабатларида алоҳида ёрдам ва рағбатга муҳтож эканини тан олиш ва ушбу эҳтиёжлар давлат томонидан институционал равишда эътироф этилиши эканини англатади.
Бу норманинг амалий аҳамияти шундаки, у ижтимоий адолат тамойиллари асосида, иқтисодий жиҳатдан заиф аҳоли қатламларини меҳнат муносабатларига жалб этиш орқали уларнинг ҳаёт даражасини кўтариш, камбағалликка қарши курашиш ва бандликни таъминлашдек давлат сиёсати устувор йўналишларини таъминлашга хизмат қилади. Бундай меъёрлар фуқароларнинг фаол меҳнат орқали ўз ҳаётини яхшилашга бўлган ишончини оширади, ижтимоий барқарорликни мустаҳкамлайди ва фуқароларнинг давлатга нисбатан ишончини кучайтиради. 
Мазкур норманинг ҳуқуқий табиати фақат ижтимоий сиёсат билан боғлиқ эмас, балки унинг меҳнат бозорида рақобатни мувозанатлаштириш, камситишларга барҳам бериш, инсон ресурсларидан самарали фойдаланиш каби муҳим иқтисодий ва институционал вазифаларни ҳам бажариши мумкин. Бунинг учун давлат ва жамоат ташкилотлари томонидан махсус механизмлар, хусусан, меҳнат органлари, касбга қайта тайёрлаш марказлари ва иш берувчи субъектларнинг жавобгарлиги аниқ белгиланиши зарур.
Ушбу модда ижтимоий эҳтиёжманд тоифаларни ишга жойлаштириш кафолатлари, инсон ҳуқуқларини таъминлаш, ижтимоий баробарлик ва меҳнатда тенг имкониятлар яратиш борасидаги давлат сиёсатининг самарали ҳуқуқий ифодасидир. Бу норманинг тўлиқ ҳаётга татбиқ этилиши ижтимоий ҳимоянинг барқарор тизимини шакллантириш, фуқароларнинг меҳнатга бўлган муносабатини рағбатлантириш ва давлатнинг инсонпарварлик сиёсатида муҳим ўрин эгаллашини таъминлайди.

МИСОЛ
Тошкент шаҳридаги бир давлат муассасаси — “Меҳрибонлик” уйи битирувчиси ҳудудий меҳнат органига иш излаш бўйича мурожаат қилган. Меҳнат органи уни ижтимоий эҳтиёжманд тоифа сифатида махсус рўйхатга олиб, давлат ташкилотларидан ажратилган махсус квота асосида “Ёшлар маркази”га ахборот оператори лавозимига йўлланма берган. Иш берувчи Меҳнат кодексига мувофиқ равишда бу шахсни квота асосида ишга қабул қилган ва у қайта тайёрлаш курсларига ҳам жалб этилган.
ХАЛҚАРО СТАНДАРТЛАР
БМТнинг Иқтисодий, ижтимоий ва маданий ҳуқуқлар тўғрисидаги халқаро пакти 6-моддасига кўра ҳар бир инсон меҳнат қилиш, меҳнат шаклини эркин танлаш ва тирикчиликни меҳнат орқали таъминлаш ҳуқуқига эга. Жумладан, давлатлар бу ҳуқуқни тўлиқ амалга ошириш учун ишга жойлаштиришга ёрдам бериш бўйича техник ва касбий раҳбарликни таъминлаш орқали зарур чораларни кўради. 
Халқаро Меҳнат Ташкилотининг  122-сонли “Иш билан таъминлаш сиёсати тўғрисидаги”ги Конвенциясида – ҳар бир мамлакат, зарур чора-тадбирлар орқали, барча шахсларга уларнинг қобилияти ва хоҳишига мос иш шароитларини яратишни кафолатлаши лозимлиги таъкидланади.
3. Шарҳланаётган модданинг учинчи қисмида аҳолининг ижтимоий эҳтиёжманд тоифалари жумласига қонунчиликка мувофиқ бошқа шахслар ҳам киритилиши мумкинлиги кўрсатилган бўлиб, Вазирлар Маҳкамасининг 2017 йил 5 декабрдаги 965-сон қарори билан тасдиқланган Ижтимоий муҳофазага муҳтож, иш топишда қийналаётган ва меҳнат бозорида тенг шартларда рақобатлаша олмайдиган шахсларни ишга жойлаштириш учун иш ўринларининг энг кам сонини белгилаш ва захирага қўйиш тартиби тўғрисидаги Низомнинг 3-бандида меҳнат бозорида шаклланаётган вазият ҳисобга олинган ҳолда меҳнат органининг таклифи бўйича халқ депутатлари туман (шаҳар) Кенгашлари томонидан фуқароларнинг ижтимоий муҳофазага муҳтож, иш топишда қийналаётган ва меҳнат бозорида тенг шартларда рақобатлаша олмайдиган бошқа тоифалари, шунингдек, атрофдагилар учун хавф туғдирмайдиган ижтимоий аҳамиятли касалликлардан азоб чекувчи шахслар учун ҳам иш ўринлари захирага қўйилиши мумкинлиги кўрсатилган.   
4. Шарҳланаётган модданинг тўртинчи қисмида ишга жойлаштириш соҳасидаги қўшимча кафолатлар кўрсатилган бўлиб унга кўра:
қўшимча иш ўринларини, ихтисослаштирилган ташкилотларни, шу жумладан ногиронлиги бўлган шахслар меҳнат қилиши учун ташкилотларни ташкил этиш;
Масалан, Ўзбекистон Республикаси Президентининг 2024 йил 9 январдаги “2024 йилда янги иш ўринларини ташкил этиш ва аҳоли бандлигига кўмаклашиш дастури тўғрисида”ги ПҚ-7-сон қарори билан 2024 йилда янги иш ўринларини ташкил этиш ва аҳоли бандлигига кўмаклашиш дастури маъқулланди. Ушбу дастурда 2024 йилда 5 миллион аҳолининг доимий, мавсумий ва вақтинчалик ишларда бандлигини таъминлашнинг йиғма мақсадли кўрсаткичлари тасдиқланган.
махсус қайта тайёрлаш ва малака ошириш дастурларини ташкил этиш;
ушбу модданинг иккинчи қисмида кўрсатилган тоифадаги фуқароларни ишга жойлаштириш учун иш ўринларининг энг кам сонини белгилаш йўли билан ва қонунчиликдаги бошқа чоралар қўллаш орқали таъминланади.
5. Шарҳланаётган модданинг бешинчи қисмида иш берувчи ушбу модданинг иккинчи қисмида кўрсатилган, меҳнат органлари ва бошқа органлар томонидан юборилган шахсларни қонунчиликда белгиланган тартибда ишга қабул қилиш мажбурияти юклатилган.
Агар иш берувчи юқоридаги тоифадаги шахсларни асоссиз ишга қабул қилмаса, Ўзбекистон Республикаси Маъмурий жавобгарлик тўғрисидаги кодексининг 50-моддаси жарима маъмурий жазоси қўлланилишини мумкин.
Меҳнат органлари ҳам ушбу тоифдаги шахсга йўлланма беришда иш берувчи томонидан ва қонунчиликда белгиланган номзод учун малака талабларини ҳам инобатга олиши керак бўлади. 
Иш берувчи юборилган номзодни малакаси банд қилинган иш ўрни (лавозим) малака талабларига мос келмаса ва иш қабул қилишни рад қилган бўлса, бу асоссиз рад қилиш бўлмайди. 
6. Ўзбекистон Республикасининг “Аҳоли бандлиги тўғрисида”ги Қонуни ва қонунчиликда аҳолининг ижтимоий эҳтиёжманд тоифаларини ишга жойлаштириш соҳасидаги бошқа қўшимча кафолатлар ҳам назарда тутилиши мумкин.
Масалан, Ўзбекистон Республикасининг “Аҳоли бандлиги тўғрисида”ги Қонуннинг 40-моддасида технологиядаги, ишлаб чиқаришни ташкил этиш ва меҳнат шарт-шароитларидаги ўзгаришлар, ходимлар сонининг ўзгаришига олиб келган иш ҳажмларининг қисқариши билан боғлиқ тадбирларни амалга ошириш чоғида, захирага қўйиладиган иш ўринларига ишга жойлаштирилган шахслар учун иш ўринлари, агар ушбу шахсларнинг сони ходимлар сони ўзгарган календарь йил учун туман (шаҳар) ҳокимларининг қарорлари билан белгиланган захирага қўйиладиган иш ўринлари сонидан ортиқ бўлмаса, устувор тартибда сақланиши белгиланган.

11-боб. Иш берувчи томонидан бандлик ва ишга жойлаштириш соҳасида тақдим этиладиган кафолатлар

97-модда. Иш берувчининг бандлик ва ишга жойлаштириш соҳасидаги мажбуриятлари
Иш берувчининг зиммасида бандлик ва ишга жойлаштириш соҳасида қуйидаги мажбуриятлар бўлади:
ушбу Кодекснинг 166-моддасига мувофиқ ходимларни ишдан бўшатиш тўғрисида ахборот тақдим этиш;
ушбу Кодекснинг 119-моддасининг биринчи ва иккинчи қисмларига мувофиқ ишга қабул қилишни қонунга хилоф равишда рад этишга йўл қўймаслик;
ушбу Кодекснинг 99-моддасига мувофиқ иш ўринларининг белгиланган энг кам сони ҳисобига шахсларни ишга жойлаштириш;
ушбу Кодекснинг 165-моддасига мувофиқ ходимларни меҳнат шартномасини бекор қилиш тўғрисида огоҳлантириш;
ушбу Кодекснинг 144-моддасига мувофиқ ходимнинг иш ўрнини бошқа ишга ўтказиш тартибида сақлаш чораларини кўриш;
меҳнат шартномаси ушбу Кодекснинг 100-моддаси биринчи, иккинчи ва учинчи қисмларига мувофиқ алоҳида асосларга кўра бекор қилинганда ўртача ойлик иш ҳақини ишга жойлаштириш даврида сақлаб қолиш;
таклиф этилган шахсларга ушбу Кодекснинг 101-моддасига мувофиқ кафолатлар бериш;
ўзи билан тузилган меҳнат шартномаси ушбу Кодекснинг 102-моддасига мувофиқ алоҳида асосларга кўра бекор қилинган ходимларни қайта ишга қабул қилиш;
жамоа келишувларига ва жамоа шартномасига мувофиқ қўшимча кафолатлар бериш.
Иш берувчининг зиммасида бандлик ва ишга жойлаштириш соҳасида қонунчиликка мувофиқ бошқа мажбуриятлар ҳам бўлиши мумкин.
ШАРҲ:
1. Шарҳланаётган ушбу норма меҳнат ҳуқуқининг ижтимоий адолат ва давлат кафолатлари тамойилини амалга оширишга хизмат қилади. 
Иш берувчи фақат меҳнат муносабатларини ташкил этувчи субъект эмас, балки давлат томонидан белгиланган бандликни таъминлаш, меҳнат бозорини тартибга солиш ва ҳимояга муҳтож тоифаларни ишга жойлаштириш борасида ҳам масъул ҳисобланади.
Ушбу модданинг биринчи қисмида иш берувчининг зиммасида бандлик ва ишга жойлаштириш соҳасида мажбуриятларини МКнинг тегишли (99, 100, 101, 102, 119, 144, 165, 166-моддалар шарҳига қаранг) моддаларига ҳавола қилади. 
Шунингдек, ушбу модданинг биринчи қисми ўнинчи хатбошида жамоа шартномаси ва жамоа келишувларига мувофиқ қўшимча кафолатлар беришни иш берувчиларни мажбурияти сифатида белгиламоқда. 
Бунинг маъноси, агар жамоа шартномаси ва жамоа келишувларини тузишда касаба уюшмаси ёки ходимларнинг бошқа вакиллари томонидан иш берувчига бандлик ва ишга жойлаштириш соҳасидаги қўшимча мажбуриятларни белгилаш бўйича таклиф киритганда ушбу таклифлар кўриб чиқишига ва ушбулар мажбурият сифатида киритилганда унга риоя этишига мажбурдир.

МИСОЛ
Амалиётда кўп қўлланиладиган жамоа шартномаси ва жамоа келишувларини тузишда иш берувчи бандлик ва ишга жойлаштириш соҳасидаги қўшимча мажбурият сифатида ходимлар сони қисқартирилганда қисқартиришга тушган ходимларни иш берувчининг ҳисобидан қайта тайёрлашга ўқитиш (бошқа касбга ўқитиш) ва бўш иш ўринларига ўтказиш чораларини кўриш. 

2. Шарҳланаётган модданинг иккинчи қисмида иш берувчининг зиммасида бандлик ва ишга жойлаштириш соҳасида қонунчиликка мувофиқ бошқа мажбуриятлар ҳам бўлиши мумкинлиги, яъни биринчи қисмдаги рўйхат билан тугамаслигини белгилайди.
Масалан, Аҳоли бандлиги тўғрисидаги Қонуннинг 13-моддасида иш берувчилар аҳоли бандлиги соҳасидаги давлат сиёсатини амалга оширишда:
ходимларни касбга тайёрлаш, қайта тайёрлаш ва уларнинг малакасини оширишни ташкил этиш учун шароитлар яратиш;
аҳоли бандлигига кўмаклашишга доир дастурларни амалга оширишда иштирок этиш;
аҳолининг ижтимоий эҳтиёжманд тоифалари учун ташкил этилган ёки захирага қўйилган иш ўринларини қисқартириш ёки тугатиш касаба уюшмалари ёхуд ходимларнинг бошқа вакиллик органлари билан келишилган ҳолда амалга ошириш орқали иштирок этиши кўрсатилган.

98-модда. Ходимларни оммавий равишда ишдан бўшатиш чоғидаги кафолатлар
Оммавий равишда ишдан бўшатиш мезонлари технологиянинг, ишлаб чиқариш ва меҳнатни ташкил этишнинг ўзгариши, ишлар (маҳсулот, хизматлар) ҳажмининг қисқариши билан боғлиқ бўлган ташкилот ходимларининг сони ёки штати ўзгарганлиги сабабли ёки ташкилот (унинг алоҳида бўлинмаси) тугатилганлиги муносабати билан ўзи билан тузилган меҳнат шартномаси бекор қилиниши назарда тутилаётган ходимлар сонининг кўрсаткичларидан иборатдир.
Ходимларни оммавий равишда ишдан бўшатиш мезонлари жумласига қуйидагилар киради:
а) ходимларининг сони йигирма нафар ва ундан ортиқ бўлган ҳар қандай ташкилий-ҳуқуқий шаклдаги ташкилотни (унинг алоҳида бўлинмасини) тугатиш;
б) ходимлар сонининг (штатининг) қуйидаги миқдорда:
ўттиз календарь кун ичида эллик нафар ва ундан ортиқ ходимнинг;
олтмиш календарь кун ичида икки юз нафар ва ундан ортиқ ходимнинг;
тўқсон календарь кун ичида беш юз нафар ва ундан ортиқ ходимнинг қисқариши.
Маҳаллий давлат ҳокимияти органлари ходимларни оммавий равишда ишдан бўшатиш тўғрисидаги қарорларни ушбу кечиктириш келтириб чиқарган йўқотишларни иш берувчига бир вақтнинг ўзида қисман ёки тўлиқ компенсация қилиш орқали олти ой муддатгача тўхтатиб туриши мумкин.
Иш берувчи ходимларни келгусида оммавий равишда ишдан бўшатиш тўғрисидаги ахборотни ушбу Кодекснинг 166-моддасида назарда тутилган тартибда ва муддатларда меҳнат органининг ҳамда ҳудудий ёки тармоқ касаба уюшмалари бирлашмаларининг эътиборига етказиши шарт. Меҳнат органлари мазкур ахборотни олгач, ишдан бўшатилаётган ходимларни қонунчиликда назарда тутилган тартибда ишга жойлаштириш чораларини кўриши шарт.
ШАРҲ:
1. Ушбу модда меҳнат муносабатларида ижтимоий барқарорликни сақлаш ва ходимлар ҳуқуқларини муҳофаза қилишнинг асосий кафолатларидан бири ҳисобланади. 
Иш берувчи иқтисодий, технологик ёки ташкилий сабабларга кўра штатларни қисқартиришга мажбур бўлган ҳолларда, қонун ходимларнинг кенг доираси учун алоҳида процедуралар ва кафолатларни назарда тутади. Мақсад оммавий ишсизликнинг олдини олиш ва ишчи кучини меҳнат бозорида сақлаб қолиш. 
Оммавий равишда ишдан бўшатиш - бу иш берувчи ташаббуси билан технологиянинг, ишлаб чиқариш ва меҳнатни ташкил этишнинг ўзгариши, ишлар (маҳсулот, хизматлар) ҳажмининг қисқариши билан боғлиқ бўлган ташкилотдаги ходимларнинг муайян сонини қисқартириш ёки ташкилотнинг тугатилиши муносабати билан меҳнат шартномаларининг оммавий равишда бекор қилиниши ҳолатидир. 
Технологиянинг, ишлаб чиқариш ва меҳнатни ташкил этишнинг ўзгариши, ишлар (маҳсулот, хизматлар) ҳажмининг қисқариши деганда янги технологияларни жорий этиш, эскиларидан воз кечиш, рақамлаштириш, ишлаб чиқариладиган маҳсулотларни ёки хизматларни ўзгартириш ёки ҳажмини камайтириш ва бошқа сабабларни айтиш мумкин. 
Ушбу мезонлар натижасида ташкилотда ходимларининг сони ёки штати қисқариши мумкин ёки умуман тугатилиши ҳам мумкин. 
Шундай ҳолатда ходимлар билан тузилган меҳнат шартномаси бекор қилинишини оммавий равишда ишдан бўшатиш сифатида баҳолаш учун ишдан бўшатилаётган ходимлар сонининг кўрсаткичларига эътибор қаратилади. 
Шунингдек, меҳнат шартномани бекор қилишнинг асоси ҳам МКнинг 161-моддаси иккинчи қисми 1 ва 2-бандларига асосан ёки 168-модданинг биринчи қисми 6-бандига асосан бўлиши керак. 
2.1. Меҳнат кодексида мазкур ҳолат объектив ва миқдорий мезонлар асосида аниқланган.
2.2. Ҳар қандай ташкилий-ҳуқуқий шаклдаги ташкилотни ёки унинг алоҳида бўлинмасини тугатиш ҳолатида, агар ишдан бўшатилаётган ходимлар сони йигирма нафар ва ундан ортиқ бўлса, бу оммавий ишдан бўшатиш сифатида баҳоланади.
2.3. Ходим сониннинг (штатининг) қисқариши вужудга келганда:
30 календарь кун давомида ташкилотда 50 нафар ва ундан ортиқ ходим қисқартирилаётган бўлса;
60 календарь кун ичида 200 нафар ва ундан ортиқ ходимнинг иш жойи қисқартирилса; 
90 календарь кун ичида 500 нафар ва ундан ортиқ ходим қисқартирилаётган бўлса, оммавий равишда ишдан бўшатиш деб баҳоланади.
Мазкур ҳолатда ишдан бўшатиладиган ходимлар сони аҳамиятга эга, айрим ташкилотларда 0,5 штат бирлигида фаолият олиб бораётган ходимлар бўлиши мумкин. Ушбу ташкилотда оммавий равишда ишдан бўшатиш деб баҳолаш учун қисқартирилаётган штатлар сони эмас, балки ходимлар сонини инобатга олиш керак бўлади.
Бундан ташқари, шунга яна эътибор қаратиш керакки, штатлар жадвалидаги штат бирликларини қисқариши ўзи ходимларни оммавий равишда ишдан бўшатиш ҳисобланмайди, қачон ходим билан тузилган меҳнат шартнома бекор қилинса, ўша вақтда инобатга олинади.
3. Шарҳланаётган модданинг учинчи қисмида ходимларни оммавий равишда ишдан бўшатишни олдини олиш юзасидан маҳаллий давлат ҳокимияти органларига ваколат берилган бўлиб, унга кўра маҳаллий меҳнат органларининг тақдимномалари бўйича ёки мустақил равишда ходимларни оммавий равишда ишдан бўшатиш тўғрисидаги ташкилотларнинг қарорларни олти ой муддатгача тўхтатиб туриши мумкин.
Ушбу кечиктириш келтириб чиқарган йўқотишларни иш берувчига бир вақтнинг ўзида қисман ёки тўлиқ компенсация қилиш орқали оширалади.
Тўхтатиб туриш тартиби ва компенсация миқдори маҳаллий ижро ҳокимияти органлари қарорлари билан белгиланиши мумкин. Чунки, Ўзбекистон Республикасининг Норматив-ҳуқуқий ҳужжатлар тўғрисидаги Қонунининг 16-моддасига кўра маҳаллий давлат ҳокимияти органларининг қарорлари Ўзбекистон Республикасининг Конституцияси ва қонунлари, Ўзбекистон Республикаси Олий Мажлиси палаталарининг қарорлари, Ўзбекистон Республикаси Президентининг фармонлари, қарорлари ва фармойишлари, Ўзбекистон Республикаси Вазирлар Маҳкамасининг қарорлари ва фармойишлари, шунингдек маҳаллий давлат ҳокимияти юқори турувчи органларининг қарорлари асосида ҳамда уларни ижро этиш учун қабул қилинади.
Ўзбекистон Республикасининг Аҳоли бандлиги тўғрисидаги Қонуннинг 12-моддасига кўра маҳаллий ижро ҳокимияти органлари меҳнат бозорини барқарорлаштиришга, шу жумладан ходимларнинг оммавий равишда ишдан озод этилишининг олдини олишга, устувор ривожлантириш ҳудудларини аниқлашга кўмаклашадиган тадбирларни ишлаб чиқади ва амалга оширади.
4. Шарҳланаётган модданинг тўртинчи қисмида иш берувчи ходимларни келгусида оммавий равишда ишдан бўшатиш тўғрисидаги ахборотни МКнинг 166-моддасида назарда тутилган тартибда ва муддатларда меҳнат органининг ҳамда ҳудудий ёки тармоқ касаба уюшмалари бирлашмаларининг эътиборига етказиши шартлиги кўрсатилган (МК 166-модда шарҳига қаранг).
Ушбу модданинг тўртинчи қисмида меҳнат органларига ҳам мажбурият юклатилган бўлиб, мазкур ахборотни олгач, ишдан бўшатилаётган ходимларни қонунчиликда назарда тутилган тартибда ишга жойлаштириш чораларини кўриши шарт.
Ишга жойлаштириш чоралари Аҳоли бандлиги тўғрисидаги Қонуннинг 25-моддасига кўра маҳаллий меҳнат органлари томонидан хизматларнинг қуйидаги турлари таклиф этилади:
аҳоли бандлиги масалалари бўйича маслаҳатлар бериш;
ишдан бўшатиладиган ходимнинг касбий тайёргарлигига, иш тажрибасига ва меҳнат стажига, ёшига, соғлиғининг ҳолатига мувофиқ мақбул келадиган ишни таклиф этиш (мавжуд бўлган тақдирда), шунингдек Ўзбекистон Республикасидан ташқарида вақтинчалик меҳнат фаолиятини амалга ошириш учун фуқароларни уюшган ҳолда ишга қабул қилиш доирасида мақбул келадиган ишни излаш;
захирага қўйиладиган иш ўринларига ишга жойлаштириш;
Ўзбекистон Республикаси Камбағалликни қисқартириш ва бандлик вазирлиги ҳузуридаги Жамоат ишлари жамғармаси маблағлари ёки қонунчиликда тақиқланмаган бошқа манбалар ҳисобидан ҳақ тўланадиган жамоат ишларига юбориш;
тадбиркорликка жалб этиш, ўзини ўзи мустақил равишда банд қилишни ривожлантиришга доир фаолиятни ташкил этиш орқали бандликка кўмаклашиш;
касбга тайёрлашга, қайта тайёрлашга ва малака оширишга юбориш;
касбий малакани баҳолаш;
аҳоли бандлигини таъминлашга қаратилган лойиҳаларни амалга оширишга микрокредитлар олиш учун тавсиялар бериш.
Ўзбекистон Республикаси Президентининг 2025 йил 4 августдаги “Меҳнат муносабатлари ва касбга тайёрлаш тизимини такомиллаштириш ҳамда иш берувчиларни рағбатлантиришга оид қўшимча чора-тадбирлар тўғрисида”ги ПФ-126-сон Фармони 1-иловаси 19-бандига асосан 2026 йил январдан меҳнат органлари томонидан иш берувчиларнинг тугатилиши тўғрисидаги хабарни олган кундан бошлаб иш ўринлари қисқараётган фуқароларга иш таклиф қилиш амалиётини жорий этиш белгиланган.

99-модда. Иш ўринларининг белгиланган энг кам сони ҳисобига ишга жойлаштириш
Иш берувчи малака талаблари ҳисобга олинган ҳолда захирага қўйилган иш ўринларига ишга жойлаштириш учун қонунчиликда белгиланган тартибда маҳаллий меҳнат органлари ва бошқа ваколатли органлар томонидан юбориладиган аҳолининг ижтимоий эҳтиёжманд тоифаларидан бўлган шахсларни ишга қабул қилиши шарт.
Иш ўринларининг белгиланган энг кам сони ҳисобига ишга юбориш тартиби қонунчиликда белгиланади.
ШАРҲ:
1. Шарҳланаётган ушбу норма - давлатнинг ижтимоий адолатни таъминлашдаги муҳим кафолатларидан бири бўлиб, аҳолининг ижтимоий эҳтиёжманд тоифалари учун меҳнат ҳуқуқини амалга оширишда алоҳида механизм сифатида хизмат қилади. 
Ушбу моддада иш берувчиларга захирага қўйилган иш ўринларини шакллантириш ва ушбу ўринларга меҳнат органлари томонидан юборилган шахсларни ишга қабул қилиш мажбурияти юклатилган. 
Бу норманинг асосий мақсади - меҳнат бозорида рақобатбардошлик даражаси паст бўлган тоифаларни (МК 96-моддасида кўрсатилган тоифалар) меҳнат муносабатларига жалб этишни рағбатлантириш ва кафолатлашдир. 
Бу механизм орқали меҳнат бозоридаги номутаносиблик камаяди, ижтимоий тенглик таъминланади ва кам таъминланган тоифаларнинг ижтимоий интеграциясига замин яратилади. 
Захирага қўйилган иш ўринлари деганда Ўзбекистон Республикасининг Аҳоли бандлиги тўғрисидаги Қонунида белгиланган тартибда ташкилотлар томонидан МКнинг 96-моддасида назарда тутилган тоифадаги ходимлар учун туман (шаҳар) халқ депутатлари кенгашлари қарорига асосан махсус иш ўринларини банд қилиш тушунилади. 
Ушбу аҳолининг ижтимоий эҳтиёжманд тоифалари учун иш ўринларини банд қилиш мақсадида туман (шаҳар) халқ депутатлари кенгашлари қарори қабул қилиниб, ташкилотларга ижросини таъминлаш мақсадида етказилгандан кейин иш берувчи буйруқ орқали ушбу иш ўринларини захирага қўяди (банд қилади). Ушбу захираланган иш ўринларига йил давомида меҳнат органлари ва бошқа ваколатли органларнинг (масалан Ижтимоий ҳимоя миллий агентлигининг ҳудудий ташкилотлари)  йўлланмаси ёки ўзлари мустақил равишда юқоридаги тоифадаги шахсларни ишга қабул қилади.
Шарҳланаётган модданинг биринчи қисмида иш берувчига юқоридаги мажбуриятни бажаришда бир ҳуқуқ ҳам берилмоқда, яъни ушбу тоифадаги  номзодларнинг малака талаблари банд қилинган махсус иш ўрнининг малака талабларига мос келиши керак.
Шу билан бирга бу норма нафақат иш берувчига ҳуқуқ бермоқда, балки йўлланма берадиган меҳнат органлари ва бошқа ваколатли органларга мажбурият ҳам юклайди, яъни йўлланма бераётган номзодни нафақат тоифасига балки малакасига ҳам эътибор қаратиш керак. Аввалом бор иш берувчидаги махсус иш ўрнига қўйилган талаблар ҳақида тўлиқ маълумотга эга бўлиши керак ва номзодни малакаси мос  келса, шунда йўлланма бериши керак.
Иш берувчи ҳам малака талабларини белгилашда қонунчилик ва ички ҳужжатларда белгиланган талабларга риоя этиши керак.
МКнинг 369-моддаси иккинчи қисмига кўра ходимнинг малакаси унинг муайян касбий фаолият турини бажаришга тайёрлигини тавсифлайдиган касбий билимлари, малакалари, кўникмалари, лаёқати ва иш тажрибасининг даражасидир.
2. Иш ўринларининг белгиланган энг кам сони ҳисобига ишга юбориш тартиби Ўзбекистон Республикасининг “Аҳоли бандлиги тўғрисида”ги Қонун ва  Вазирлар Маҳкамасининг 2017 йил 5 декабрдаги 965-сон қарори билан тасдиқланган Ижтимоий муҳофазага муҳтож, иш топишда қийналаётган ва меҳнат бозорида тенг шартларда рақобатлаша олмайдиган шахсларни ишга жойлаштириш учун иш ўринларининг энг кам сонини белгилаш ва захирага қўйиш тартиби тўғрисидаги Низомда белгиланган.

100-модда. Меҳнат шартномаси алоҳида асосларга кўра бекор қилинганда ўртача ойлик иш ҳақини ишга жойлаштириш даврида сақлаб қолиш кафолатлари
Меҳнат шартномаси қуйидаги асослар бўйича бекор қилинган тақдирда, иш қидириш даврида ўртача ойлик иш ҳақининг ишдан бўшатиш нафақаси ҳисобга олинган ҳолда, бироқ кўпи билан икки ойга сақланиб қолиши ходимлар учун кафолатланади:
ходим янги меҳнат шартлари асосида ишлашни давом эттиришни рад этганлиги;
ходим иш берувчи билан бирга ишлаш учун бошқа жойга кўчишни рад этганлиги;
ходим соғлиғининг ҳолатига кўра тиббий хулосага мувофиқ соғлиғининг ҳолати бўйича ўзига қарши кўрсатма мавжуд бўлмаган бошқа ишга ўтишни рад этганлиги ёки иш берувчида тегишли иш мавжуд эмаслиги;
технологиянинг, ишлаб чиқариш ва меҳнатни ташкил этишнинг ўзгариши сабабли ташкилот ходимларининг сони ёки штати ўзгарганлиги, ишлар (маҳсулот, хизматлар) ҳажмининг қисқарганлиги;
ташкилотнинг (унинг алоҳида бўлинмасининг) ўз таъсисчилари (иштирокчилари) қарорига кўра тугатилганлиги ёхуд таъсис ҳужжатлари билан шунга ваколатли бўлган юридик шахс органининг қарорига кўра тугатилганлиги;
бажараётган ишига малакаси етарли эмаслиги оқибатида нолойиқ эканлиги;
шу ишни илгари бажариб келган ходимнинг ишга тикланганлиги;
суднинг ташкилотни тугатиш тўғрисидаги қарори қонуний кучга кирганлиги.
Ушбу модданинг биринчи қисмида назарда тутилган кафолатлар ташкилот раҳбари, унинг ўринбосарлари, бош бухгалтер билан, ташкилотда бош бухгалтер лавозими мавжуд бўлмаган тақдирда эса бош бухгалтер вазифаларини амалга оширувчи ходим (бундан буён матнда бош бухгалтер деб юритилади) билан тузилган меҳнат шартномаси мулкдорнинг алмашиши сабабли бекор қилинган ҳолларга нисбатан ҳам татбиқ этилади.
Ушбу модданинг биринчи қисмида айрим тоифадаги ходимлар учун назарда тутилган кафолатларни тақдим этишнинг ўзига хос хусусиятлари ушбу Кодекс 494-моддасининг бешинчи қисмига, 506-моддасининг тўртинчи қисмига, 511-моддасининг еттинчи қисмига, 518-моддасининг еттинчи қисмига мувофиқ белгиланади.
Агар ушбу модданинг биринчи ва иккинчи қисмларида кўрсатилган ходимлар меҳнат шартномаси бекор қилинганидан кейин ўттиз календарь кун ичида маҳаллий меҳнат органида иш қидираётган шахслар сифатида рўйхатдан ўтган бўлса, улар маҳаллий меҳнат органи томонидан берилган маълумотнома бўйича учинчи ой учун ҳам аввалги иш жойидан ўртача ойлик иш ҳақини олиш ҳуқуқига эга бўлади.
Ушбу модданинг биринчи ва иккинчи қисмларида кўрсатилган ходимларга уч ойлик давр тугагач мақбул келадиган иш топиб берилмаган тақдирда, улар ишсиз деб эътироф этилади.
Иш берувчи тўловга қобилиятсиз деб топилган тақдирда, у билан меҳнатга оид муносабатларда бўлган ходимлар иш ҳақи ва ўзига тегишли бошқа тўловлар хусусида бошқа барча кредиторларнинг талабларига нисбатан имтиёзли ҳуқуқдан фойдаланади.
Тугатилаётган ташкилотларда маблағлар мавжуд бўлмаган тақдирда, ушбу модданинг биринчи қисмида кўрсатилган ходимларга компенсацияларни тўлаш Ўзбекистон Республикаси Бандликка кўмаклашиш давлат жамғармасининг маблағлари ҳисобидан амалга оширилади.
ШАРҲ:
     1.1. Шарҳланаётган модданинг биринчи қисмида иш берувчи ташаббуси билан ёки ташкилий ўзгаришлар туфайли меҳнат шартномаси бекор қилинган ходимларга иш қидириш даврида ўртача ойлик иш ҳақини сақлаб қолиш кафолати белгиланган. 
Бу механизм, ўз навбатида, ходимнинг иқтисодий ҳуқуқий хавфсизлигини таъминлайди ва уларни ишсизлик шароитида қўллаб-қувватлашга хизмат қилади. 
Бу норма меҳнат муносабатларидаги ташкилотдаги иқтисодий ва технологик ва бошқа ўзгаришлар сабабли ходимнинг манфаатларини ҳимоя қилишга йўналтирилган. Яъни, бундай шароитда ходимнинг иш жойини йўқотганда вақтинчалик моддий қийинчиликка учраб қолмаслиги таъминланади.
Ушбу норма ижтимоий адолат ва ҳуқуқий кафолатлар мувозанатини таъминлашга қаратилган.
МКнинг 100-моддасида кўрсатилган кафолатларни (тўланадиган сумма ходимларга қўллашда қуйидаги бир неча шартлар мавжуд, яъни:
меҳнат шартномасини бекор қилиш асослари кўрсатилган рўйхатга мувофиқ бўлиши керак;
иш қидириш даврида (ишдан бўшатиш нафақаси ҳисобга олинган ҳолда МК 173-модда шарҳига қаранг, бироқ кўпи билан икки ой, яъни жами уч ой); 
ўртача ойлик иш ҳақидан келиб чиқиб белгиланади.
1.2. Ушбу модданинг биринчи қисмида назарда тутилган ҳолатлардан бири ходимнинг иш берувчи таклиф этган янги меҳнат шартлари асосида ишлашни давом эттиришни рад этганлиги натижасида меҳнат шартномасининг бекор қилиниши ва бундан келиб чиқадиган кафолатлардир. 
Ходимнинг янги меҳнат шартларини қабул қилмасликка бўлган ҳуқуқи — бу унинг фуқаролик ва меҳнат эркинлиги ҳуқуқининг ифодасидир.  
МК 137-моддаси учинчи қисмига асосан ходим янги меҳнат шартларида меҳнат қилишни рад этса, ходим билан тузилган меҳнат шартномаси ходим янги меҳнат шартларида ишни давом эттиришни рад этганлиги муносабати бекор қилиниши мумкинлиги кўрсатилган (МК 137-модда шарҳига қаранг).
1.3. Меҳнат шартномасини алоҳида асосларга биноан бекор қилиниши мумкин бўлган ҳолатлардан яна бири - ходимнинг иш берувчи билан бирга бошқа жойга ишлаш учун кўчиб ўтишдан бош тортганлигидир. 
МК 146-моддаси бешинчи қисмига кўра ходим иш берувчи билан бирга бошқа жойга кўчишни ёзма равишда рад этган тақдирда, ходим билан тузилган меҳнат шартномаси ходим иш берувчи билан бирга бошқа жойга кўчишни рад этганлиги сабабли ходимга МКнинг 173-моддасига мувофиқ ишдан бўшатиш нафақаси тўланган ва ишга жойлашиш даврида 100-моддаси биринчи қисмига мувофиқ ўртача иш ҳақи сақлаб қолинган ҳолда бекор қилинади (МК 146-модда шарҳига қаранг).
1.4. МКнинг 143-моддасига кўра Иш берувчи бўш (вакант) иш ўрни мавжуд бўлган тақдирда, соғлиғининг ҳолатига кўра, тиббий хулосага мувофиқ енгилроқ ёки ноқулай ишлаб чиқариш омилларининг таъсирини истисно этадиган, соғлиғининг ҳолати бўйича қарши кўрсатма бўлмаган ишга доимий ўтказишга муҳтож бўлган ходимни унинг розилиги билан шундай ишга ўтказиши шарт.
Ходим ушбу модданинг биринчи қисмида назарда тутилган бошқа ишга ўтказилишни рад этган тақдирда, шунингдек агар иш берувчида ходим соғлиғи ҳолати бўйича қарши кўрсатма бўлмаган бошқа иш бўлмаса, ходим билан тузилган меҳнат шартномаси ходим соғлиғи ҳолати бўйича қарши кўрсатма бўлмаган бошқа ишга ўтказилишни рад этганлиги ёхуд иш берувчида тегишли иш бўлмаганлиги муносабати билан ходимга МКнинг 173-моддасида назарда тутилган ишдан бўшатиш нафақаси тўланган ҳамда ва 100-моддасида назарда тутилган кафолатлар тақдим этилган ҳолда бекор қилиниши мумкин (МК 143-модда шарҳига қаранг).
1.5. Технологиянинг, ишлаб чиқариш ва меҳнатни ташкил этишнинг ўзгариши сабабли ташкилот ходимларининг сони ёки штати ўзгарганлиги, ишлар (маҳсулот, хизматлар) ҳажмининг қисқарганлиги сабабли (МК 161-моддаси иккинчи қисми 2-банди шарҳига қаранг) ходим билан тузилган меҳнат шартномаси  бекор қилинган тақдирда ҳам МКнинг 100-моддасида назарда тутилган кафолатлар сақланиб қолади. 
1.6. Ташкилотнинг (унинг алоҳида бўлинмасининг) ўз таъсисчилари (иштирокчилари) қарорига кўра тугатилганлиги ёхуд таъсис ҳужжатлари билан шунга ваколатли бўлган юридик шахс органининг қарорига кўра тугатилганлиги сабабли (МК 161-моддаси иккинчи қисми 1-банди шарҳига қаранг) ходим билан тузилган меҳнат шартномаси  бекор қилинган тақдирда ҳам МКнинг 100-моддасида назарда тутилган кафолатлар сақланиб қолади. 
 
1.7. Ходимни бажараётган ишига малакаси етарли эмаслиги оқибатида нолойиқ эканлиги - иш берувчи ташаббуси билан меҳнат шартномасини бекор қилиш учун асос ҳисобланади. Бу норма, ўз навбатида, меҳнат ҳуқуқларини муҳофаза қилган ҳолда, ташкилот иш сифати ва самарадорлигини таъминлашда муҳим тартиб-қоидаларни белгилайди (МК 161-моддаси иккинчи қисми 2-банди шарҳига қаранг).
1.8. Шу ишни илгари бажариб келган ходимнинг ишга тикланганлиги сабабли ходим меҳнат шартномасини тарафларнинг хоҳиш-иродасига боғлиқ бўлмаган ҳолатларга кўра бекор қилиш ҳисобланади (МК 168-моддаси биринчи қисми 2-банди шарҳига қаранг). Ушбу асос билан меҳнат шартнома бекор қилинган тақдирда ҳам  МКнинг 100-моддасида назарда тутилган кафолатлар сақланиб қолади. 
1.9. Суднинг ташкилотни тугатиш тўғрисидаги қарори қонуний кучга кирганлиги сабабли ходим меҳнат шартномасини тарафларнинг хоҳиш-иродасига боғлиқ бўлмаган ҳолатларга кўра бекор қилиш ҳисобланади (МК 168-моддаси биринчи қисми 6-банди шарҳига қаранг). Ушбу асос билан меҳнат шартнома бекор қилинган тақдирда ҳам  МКнинг 100-моддасида назарда тутилган кафолатлар сақланиб қолади. 
2. Ушбу модданинг биринчи қисмида назарда тутилган кафолатлар ташкилот раҳбари, унинг ўринбосарлари, бош бухгалтер билан, ташкилотда бош бухгалтер лавозими мавжуд бўлмаган тақдирда эса бош бухгалтер вазифаларини амалга оширувчи ходим билан тузилган меҳнат шартномаси мулкдорнинг алмашиши сабабли бекор қилинган ҳолларга нисбатан ҳам татбиқ этилади (МК 489-модда биринчи қисм 1-банди шарҳига қаранг).
Бундан банклар санация қилинган тақдирда меҳнат шартномасининг бекор қилиниши мустасно. Чунки Ўзбекистон Республикасининг “Банкларни санация қилиш ва тугатиш тўғрисида”ги Қонуннинг 3-моддасига кўра санация қилиш — банкларда тўловга қобилиятсизлик ҳолати юзага келганда уларнинг ўта муҳим вазифалари узлуксизлигини таъминлашга, омонатчилар ва кредиторлар манфаатларини ҳимоя қилишга ҳамда молиявий барқарорликни таъминлашга қаратилган санация қилиш тартиб-таомилларини амалга ошириш тушунилади. 
Ушбу Қонуннинг 21-моддасига кўра банкни санация қилиш тўғрисидаги қарор кучга кириши билан санация қилинаётган банк акциядорлари умумий йиғилишининг, кузатув кенгашининг ва бошқарувининг ваколатлари Марказий банкка ўтади. Бунда Марказий банк санация қилинаётган банк кузатув кенгаши аъзоларининг ваколатларини тугатишга, бошқаруви аъзоларини ишдан четлатишга ва (ёки) улар билан тузилган меҳнат шартномасини бекор қилишга ҳақли.
Санация қилинаётган банк кузатув кенгашининг ва (ёки) бошқарувининг вазифалари Марказий банк томонидан қуйидагилардан бирининг зиммасига юклатилади:
Марказий банк томонидан тайинланган махсус бошқарувчининг;
Марказий банк томонидан тайинланган банк кузатув кенгашининг ва бошқарувининг.
Санация қилинаётган банкнинг ишдан четлаштирилган бошқаруви аъзолари Марказий банкка, махсус бошқарувчига ҳамда Марказий банк томонидан тайинланган банк кузатув кенгаши ва бошқарувига санация қилиш мақсадларига эришиш учун зарур ёрдам кўрсатади.
Санация қилиш тўғрисидаги қарор кучга кириши билан Марказий банк, ўзи томонидан тайинланган банк кузатув кенгаши ва бошқаруви, махсус бошқарувчи банкнинг барча активларини, мол-мулкини, автоматлаштирилган ахборот тизимларини, бухгалтерия ҳисоботини ва бошқа ҳисоботларини, шунингдек банкнинг барча ҳужжатларини чекловларсиз тасарруф этиш ҳуқуқига эга бўлади. Санация қилинаётган банкнинг Марказий банк томонидан тайинланган кузатув кенгаши ва бошқаруви ёки махсус бошқарувчиси санация қилинаётган банк ходимлари билан тузилган меҳнат шартномасини бекор қилишга ҳақли.
Санация қилинаётган банк билан меҳнат шартномаси бекор қилинган бошқарув аъзоларига ишдан бўшатиш нафақаси тўланмайди.
Санация қилиш тўғрисидаги қарор, шунингдек санация қилиш воситаларидан фойдаланилиши банкнинг контрагентларига мазкур банк билан тузилган амалдаги шартномавий мажбуриятларни бажаришни бир томонлама тўхтатиб туриш, шунингдек мазкур шартномага ўзгартиришлар киритишни талаб этиш ёки уни бекор қилиш, мазкур шартнома бўйича банк ўз мажбуриятларини бажариб келаётган ҳолларда, гаров таъминотини реализация қилиш ёки шартномага мувофиқ олдиндан ҳисоб-китоб қилишни талаб этиш ҳуқуқларини бермайди.
3. Ушбу модданинг биринчи қисмида айрим тоифадаги ходимлар учун назарда тутилган кафолатларни тақдим этишнинг ўзига хос хусусиятларига мувофиқ белгиланади. Яъни ушбу тоифадаги ходимлар билан меҳнат муносабатларини расмийлаштириш соддалаштирилган тартиби мавжуд, шунингдек меҳнат шартномаси бекор қилинганда тўланадиган кафолатли тўловлар ҳам. Жумладан:  
 мавсумий ходим билан меҳнат шартномаси МК 173-моддасининг иккинчи қисмида санаб ўтилган асосларга кўра бекор қилинган тақдирда, унга ўртача ойлик иш ҳақининг эллик фоизи миқдорида ишдан бўшатиш нафақаси тўланади (МК 494-модда бешинчи қисмига қаранг), бошқа тўловлар тўланмайди (иш қидириш давридаги иш ҳақи сақланиши); 
 иш берувчи бўлган микрофирма ходимини меҳнат шартномасини бекор қилганда тўланадиган ишдан бўшатиш нафақасини ҳамда бошқа компенсация тўловларини тўлаш ҳоллари ва миқдорлари меҳнат шартномасида белгиланиши керак, агар улар белгиланмаган бўлса, ходимларга МК ҳамда меҳнат ҳақидаги бошқа ҳуқуқий ҳужжатларда назарда тутилган умумий кафолатлар. Шу жумладан МК 100-моддаси биринчи қисмида кўрсатилган кафолатлар татбиқ этилади (506-модданинг тўртинчи қисми шарҳига қаранг);
якка тартибдаги тадбиркорнинг фаолияти тўхтатиб турилган ҳолларда ходимнинг ўртача иш ҳақи икки ҳафта давомида сақланиб қолади. Ушбу муддат тугаганидан кейин якка тартибдаги тадбиркор ўз фаолияти тўхтатиб турилиши муносабати билан ходим билан тузилган меҳнат шартномасини ходимга ушбу шартномада назарда тутилган миқдорда, лекин ходимнинг икки ҳафталик ўртача иш ҳақидан кам бўлмаган миқдорда компенсация тўлаган ҳолда бекор қилишга ҳақли. Мазкур миқдордаги пулли компенсация якка тартибдаги тадбиркорнинг фаолиятининг бир ҳафтадан ортиқ давом этган тўхтатиб турилиши даврида, ходим меҳнат шартномасини ўз ташаббусига кўра бекор қилган тақдирда ҳам тўланади (511-модданинг еттинчи қисми шарҳига қаранг); 
уй ишчисини меҳнат шартномасини бекор бекор қилинганда ишдан бўшатиш нафақасини ҳамда бошқа компенсация тўловларини тўлаш меҳнат шартномасида белгиланади, агар улар белгиланмаган бўлса, ходимларга МК ҳамда меҳнат ҳақидаги бошқа ҳуқуқий ҳужжатларда назарда тутилган умумий кафолатлар татбиқ этилади (518-модданинг еттинчи қисми шарҳига қаранг).
4. Шарҳланаётган модданинг тўртинчи қисмида ушбу модданинг биринчи қисмида кўрсатилган тўловларни агар ходим ишга жойлашмаган бўлса, учинчи ой учун ҳам олиш мумкинлигини англатади. Фақат яна битта шарт бор, яъни ходимлар меҳнат шартномаси бекор қилинганидан кейин ўттиз календарь кун ичида маҳаллий меҳнат органида иш қидираётган шахслар сифатида рўйхатдан ўтиши керак.
Маҳаллий меҳнат органи, яъни туман (шаҳар) камбағалликни қисқартириш ва бандликка кўмаклашиш бўлими томонидан Ўзбекистон Республикасининг “Аҳоли бандлиги тўғрисида”ги Қонунида белгиланган тартибда ишдан бўшатилган ходимни иш қидираётган шахс сифатида рўйхатдан ўтказади ва унга бу ҳақида маълумотнома беради. 
Ходим учинчи ой учун ўртача ойлик иш ҳақини иш бреувчидан олиши учун ушбу маълумотномани электрон меҳнат дафтарчасидан кўчирма билан бирга тақдим этади ва иш берувчи ушбу тўловни амалга ошириши керак.
МК 100-моддасини тўғри қўллаш мақсадида Ўзбекистон Республикаси Адлия вазирлиги томонидан 1999 йил 10 майда 720-сон билан давлат рўйхатидан ўтказилган “Меҳнат шартномаси алоҳида асосларга кўра бекор қилиниб, огоҳлантириш муддати пуллик компенсацияга алмаштирилганда ходимларга моддий мадад бериш тартиби ҳақида”ги тушунтириш мавжуд ҳам. Ушбу тушунтиришда мисоллар билан аниқ тушунтирилган.
Огоҳлантириш муддати пуллик компенсацияга алмаштирилганда, ходимнинг Ўзбекистон Республикаси Меҳнат кодексининг 100-моддаси биринчи ва тўртинчи қисмларида назарда тутилган моддий мадад олишга оид қўшимча кафолатлари сақланиб қолади, ҳамда у меҳнат шартномаси бекор қилингандан сўнг иккинчи ва учинчи ойлар давомида ишга жойлашмаган тақдирда унга иккинчи ва учинчи ойлар учун илгариги иш жойидан ўртача иш ҳақини тўлаш муддатлари ҳам ўзгармайди.
Мисол. Меҳнат шартномаси 1 мартдан бекор қилиниши ҳақидаги билдирув хати билан ходим 1 январда ёзма тарзда огоҳлантирилди. Лекин, ходим билан иш берувчининг келишуви асосида ушбу огоҳлантириш муддати пуллик компенсацияга алмаштирилди ва ходим билан меҳнат шартномаси 1 январдан бекор қилинди. Ходимга огоҳлантириш муддатига мутаносиб равишда (январь, февраль ойлари учун) пуллик компенсация ва бир ойлик (январь учун) ишдан бўшатиш нафақаси тўланди. Агарда ходим, ишга жойлашмаганлигини меҳнат дафтарчаси ёхуд электрон меҳнат дафтарчасининг кўчирма нусхаси билан тасдиқласа (электрон меҳнат дафтарчасининг кўчирма нусхасида кўрсатилган маълумотлар тўғрилигини текшириш my.mehnat.uz электрон манзили бўйича электрон меҳнат дафтарчасининг ноёб рақамини киритиш ёки мобил телефон ёрдамида QR-кодни сканер қилиш орқали амалга оширилади), Ўзбекистон Республикаси Меҳнат кодексининг 100-моддаси биринчи қисмида назарда тутилган иккинчи ой (февраль) учун ўртача ойлик иш ҳақини март ойида олиш ҳуқуқига эга бўлади.
Ушбу ходим, меҳнат шартномаси бекор қилингандан сўнг ўттиз календарь кун ичида, яъни 2 январдан 31 январгача бўлган муддатда маҳаллий меҳнат органида иш қидираётган шахс сифатида рўйхатдан ўтган бўлса ва апрель ойида бу тўғрисида меҳнат органининг маълумотномасини тақдим қилса, унга учинчи ой (март) учун ҳам илгариги иш жойидан ўртача ойлик иш ҳақи тўланади.
Юқоридагиларга ходим у билан тузилган меҳнат шартнома ушбу модданинг биринчи қисмида кўрсатилган асосларга кўра меҳнат шартномаси бекор қилинса ва 3 ой давомида ишга жойлаша олмаса, унга иш берувчи юқорида кўрсатилган тўловларни амалга оширишга мажбур.
5. Ушбу 3 ойлик муддат ўтгандан кейин маҳаллий меҳнат органи  томонидан мақбул келадиган иш топиб берилмаган тақдирда, улар Ўзбекистон Республикасининг “Аҳоли бандлиги тўғрисида”ги Қонунида белгиланган тартибда маҳаллий меҳнат органи томонидан ишсиз деб эътироф этилади.     
Ушбу Қонуннинг 33-моддасига асосан дастлабки касбий тайёргарликни талаб қилмайдиган иш, бундай ишни топиб бериш имконияти бўлмаган тақдирда эса биринчи марта иш қидираётган, касбга (мутахассисликка) эга бўлмаган шахсларнинг ёшга доир ва бошқа хусусиятлари ҳисобга олинган ҳолда ҳақ тўланадиган бошқа иш, шу жумладан вақтинчалик хусусиятга эга бўлган иш ушбу шахслар учун мақбул келадиган иш ҳисобланади. 
 
6. Шарҳланаётган модданинг олтинчи қисми асосан ташкилот тугатилган ҳоларда ёки ушбу модданинг биринчи қисмида кўрсатилган бошқа асос билан меҳнат шартномаси бекор қилинган тақдирда ҳам 3 ойлик иш қидириш даврида  ва иш берувчи тўловга қобилиятсиз деб топилган тақдирда қўлланилади ва ходимларга иш ҳақи ва бошқа тўловлар тўлашда барча кредиторларнинг талабларига нисбатан имтиёзли ҳуқуқдан фойдаланади.
 Агар иш берувчи тўловга қобилиятсиз деб топилган бўлса, бу ҳолда у тўловга қобилиятсизлик тартиб-таомилларига мувофиқ равишда кредиторлар олдидаги барча мажбуриятларини бажариши лозим бўлади. Бундай шароитда бир неча юзлаб, ҳатто минглаб кредиторлар ўз маблағларини талаб қиладилар: молия институтлари, солиқ органлари ва бошқалар. Аммо мазкур моддага кўра, меҳнат муносабатлари доирасидаги талаблар – яъни иш ҳақи, таътил пули, ишдан бўшатиш компенсацияси, бошқа тўловлари – имтиёзли талаблар деб эътироф этилади. Бу дегани, иш берувчи тўловга қобилиятсиз ҳолатига тушган тақдирда ҳам, аввало ходимлар олдидаги қарзлар (иш ҳақи ва бошқалар) тўлиқ ёки белгиланган тартибда қондирилиши лозим. Фақат шундан кейин бошқа кредиторларнинг талаблари кўриб чиқилади.  
Шунингдек, Ўзбекистон Республикасининг 2022 йил 12 апрелдаги “Тўловга қобилиятсизлик тўғрисида”ги  ЎРҚ-763-сон Қонунида кредиторларнинг талабларига нисбатан имтиёзли ҳуқуқлар ва навбатлар кўрсатилган.

ХАЛҚАРО СТАНДАРТЛАР
Мазкур қоида Халқаро меҳнат ташкилотининг 95-сонли “Иш ҳақи тўғрисида” Конвенциялари талабларига мос келади. Уларда ходимнинг иш ҳақини қоплаш устувор тартибда амалга оширилиши кераклиги очиқ баён этилган.
     
7. Тугатилаётган ташкилотларда маблағлар мавжуд бўлмаган тақдирда, ушбу модданинг биринчи қисмида кўрсатилган ходимларга компенсацияларни тўлаш давлат томонидан, яъни Ўзбекистон Республикаси Бандликка кўмаклашиш давлат жамғармасининг маблағлари ҳисобидан амалга оширилади.
Меҳнат муносабатларининг барқарорлиги, ишчи-ходимларнинг иқтисодий ва ижтимоий муҳофазаси ҳар қандай демократик жамиятда меҳнат ҳуқуқининг устувор мақсадларидан бири ҳисобланади. Мазкур норма яъни, тугатилаётган ташкилотларда етарлича маблағ мавжуд бўлмаган тақдирда, муайян тоифадаги ходимларга тўланадиган компенсацияларнинг давлат томонидан кафолатланиши Ўзбекистон Республикасида ижтимоий давлат тамойиллари амалга оширилаётганининг амалий ифодаси бўлиб хизмат қилади. 

101-модда. Таклиф этилган шахсларга ишга жойлаштириш соҳасидаги қўшимча кафолатлар
Башарти иш берувчи ишга жойлаштириш тўғрисидаги таклиф билан жисмоний шахсга таклифнома юборган бўлса, иш берувчи таклифноманинг амал қилиш муддати давомида, агар таклифномада муддат шартлашилмаган бўлса, таклифнома юборилган кундан эътиборан бир ой ичида ушбу шахсни ишга қабул қилишни рад этишга ҳақли эмас. Таклифнома деганда иш берувчининг ушбу жисмоний шахс билан меҳнат шартномасини тузиш учун тўғридан-тўғри, аниқ ифодаланган розилик билдириши тушунилади. Таклифнома иш берувчининг тегишли ваколатли мансабдор шахси томонидан ёзма ёки электрон шаклда юборилиши мумкин.
Ушбу модда  биринчи қисмининг қоидалари ходим қонунчиликда назарда тутилган барча зарур тартиб-таомиллардан ўтган тақдирда чет эл фуқароларига ва фуқаролиги бўлмаган шахсларга нисбатан татбиқ этилади.
ШАРҲ: 
1. Шарҳланаётган ушбу модда меҳнат муносабатлари соҳасидаги муҳим кафолатларнинг бири - ишга таклиф этилган шахсларнинг ҳуқуқий ҳимоясини мустаҳкамлашга қаратилган. Мазкур нормада таклифнома юборилган фуқароларнинг ишга қабул қилинишидаги кафолатлари, уларнинг ҳуқуқий мақоми ва иш берувчининг мажбуриятлари аниқ ифодаланган. Шу орқали меҳнат муносабатлари шаффофлиги ва барқарорлигини таъминлаш мақсад қилинган. 
Ушбу моддага кўра, агар иш берувчи жисмоний шахсга ишга жойлаштириш (ишга қабул қилиш) тўғрисида таклиф юборган бўлса, мазкур таклифнома юридик кучга эга ҳисобланади. Демак, таклифнома бу - меҳнат шартномасини тузиш учун иш берувчи томонидан берилган аниқ ва тўғридан-тўғри розиликдир. У қонунчиликда "оферта" тушунчасига яқин туради, яъни шартнома таклифининг ҳуқуқий шакли сифатида баҳоланади. Агар таклифномада амал қилиш муддати кўрсатилмаган бўлса, у ҳолда таклифнома юборилган кундан бошлаб 1 ой мобайнида амал қилади. Ушбу таклифномада кўрсатилган муддат ёки 1 ой ичида иш берувчи ушбу шахсни ишга қабул қилишни рад этишга ҳақли эмас.
Таклифноманинг ҳуқуқий табиати ва шакли масаласига келсак, мазкур моддада таклифнома атамасининг аниқ таърифи келтирилган. Унга кўра, таклифнома — иш берувчи томонидан жисмоний шахс билан меҳнат шартномаси тузиш бўйича билдирилган аниқ розилик ҳисобланади. Таклифнома:
ёзма ёки электрон шаклда;
иш берувчининг тегишли ваколатли мансабдор шахси томонидан;
расмий тарзда юборилиши шарт.
Иш берувчи томонидан ишга таклиф этилган шахсларни ишга қабул қилмаслик ишга қабул қилишни қонунга хилоф равишда рад этиш ҳисобланади (МК 119-модда шарҳига қаранг).
МКнинг 220-моддаси тўртинчи қисмига кўра агар ходим иш берувчининг таклифига кўра ишга қабул қилинган бўлса, ушбу модданинг биринчи қисмида назарда тутилган ҳар йилги қўшимча меҳнат таътилини олиш ҳуқуқини берувчи иш стажига бошқа иш берувчидаги иш стажи киритилади. Микрофирмалар ходимларига ушбу модданинг биринчи қисмида назарда тутилган ҳар йилги қўшимча меҳнат таътили ушбу Кодекснинг 505-моддаси учинчи қисмида назарда тутилган ўзига хос хусусиятлар ҳисобга олинган ҳолда берилади. 
2. Ушбу модда биринчи қисмининг қоидалари ходим қонунчиликда назарда тутилган барча зарур тартиб-таомиллардан ўтган тақдирда чет эл фуқароларига ва фуқаролиги бўлмаган шахсларга нисбатан татбиқ этилади.
Мазкур ҳуқуқий нормага кўра, агар чет эл фуқароси ёки фуқаролиги бўлмаган шахс Ўзбекистон ҳудудида қонунан белгиланган тартибда меҳнат фаолиятини амалга ошириш учун барча зарур рухсатномалар ва расмийлаштириш жараёнларидан ўтган бўлса, уларга нисбатан ҳам  татбиқ этилади.
Қонунчиликда назарда тутилган зарур тартиб-таомилларга МК  523-моддаси биринчи қисмига кўра Меҳнат фаолиятини амалга ошириш мақсадида Ўзбекистон Республикаси ҳудудига қонуний равишда кириб келган чет эл фуқаролари Ўзбекистон Республикаси ҳудудида меҳнат фаолиятини Ўзбекистон Республикаси ҳудудида меҳнат фаолиятини амалга ошириш ҳуқуқига доир тасдиқнома асосидагина амалга ошириш ҳуқуқига эга. Бундан ташқари Ўзбекистонда бўлиш қоидалари, виза масалалари ҳам назарда тутилган.

102-модда. Иш берувчи алоҳида асослар бўйича меҳнат шартномасини бекор қилган ходимларни қайта ишга қабул қилиш тартиби
Давлат органларидаги ёки ходимларнинг вакиллик органларидаги сайлаб қўйиладиган лавозимларга сайланганлиги туфайли ишдан озод қилинган шахсларга уларнинг сайлаб қўйиладиган лавозимдаги ваколатлари тугагандан кейин аввалги иши (лавозими) берилади, бундай иш (лавозим) мавжуд бўлмаганда эса бошқа тенг иш (лавозим) берилади.
Ўзбекистон Республикаси Олий Мажлисининг Қонунчилик палатаси депутатларини ва Сенатида доимий асосда ишлаган Сенат аъзоларини ваколатлари муддати тугаганидан кейин, шунингдек Ўзбекистон Республикаси Олий Мажлисининг Қонунчилик палатаси ва Сенати тарқатиб юборилган тақдирда ишга жойлаштириш «Ўзбекистон Республикаси Олий Мажлиси Қонунчилик палатаси депутатининг ва Сенати аъзосининг мақоми тўғрисида»ги Ўзбекистон Республикаси Қонунининг 16-моддасида белгиланган тартибда амалга оширилади.
Ҳарбий хизматга чақирилган (кирган) ходим захирага бўшатилганидан ёки истеъфога чиқарилганидан кейин, агар у ишга жойлашиш масаласи бўйича иш берувчига Ўзбекистон Республикаси Қуролли Кучлари сафидан, Ўзбекистон Республикаси Ички ишлар вазирлиги, Давлат хавфсизлик хизмати, Миллий гвардияси ва Фавқулодда вазиятлар вазирлиги қўшинларидан бўшатилган кундан эътиборан уч ойдан кечиктирмай мурожаат қилган бўлса, аввалги иш жойида ишга жойлашишда устувор ҳуқуққа эга бўлади.
Ҳарбий хизматга чақирилган (кирган), лекин кейинчалик захирага бўшатилган ёки истеъфога чиқарилган ходим, агар у ҳарбий хизматга чақирилган (кирган) кундан эътиборан кўпи билан уч ой ўтган бўлса, аввалги иш жойига (лавозимига) қайтиш ҳуқуқига эга.
Ташкилот қайта ташкил этилганда ҳарбий хизматдан бўшатилган шахсларни ишга жойлаштиришни ташкилотнинг ҳуқуқий вориси, ташкилот тугатилганда эса маҳаллий меҳнат органи амалга оширади.
Ходимларга ушбу модданинг биринчи, иккинчи ва учинчи қисмларида кўрсатилган кафолатларни бериш имкони бўлмаган ҳолларда маҳаллий меҳнат органи уларни ишга жойлаштиришни, зарур бўлганда эса уларни бепул касбга тайёрлаш, қайта тайёрлаш ва уларнинг малакасини оширишни таъминлайди.
Иш берувчи ушбу Кодекс 161-моддаси иккинчи қисмининг 2-бандига кўра илгари ўзи билан меҳнат шартномаси бекор қилинган ходимларни, башарти ходим билан тузилган меҳнат шартномаси бекор қилинган кундан эътиборан олти ой ичида ташкилотда ходим илгари эгаллаган ўша мутахассислик ва малака бўйича бўш (вакант) иш ўринлари пайдо бўлган бўлса, ишга қабул қилиши шарт.
ШАРҲ:
1. Ўзбекистон Республикаси Конституцияси ва Сайлов кодексига кўрадавлат органларидаги сайлаб қўйиладиган лавозимларни иккита асосий тоифага ажратиш мумкин. Булар тўғридан-тўғри сайланадиган (халқ томонидан) ва билвосита сайланадиган (вакиллик органлари томонидан) лавозимлар.
Тўғридан-тўғри сайланадиган лавозимларга номзодлар умумий, тенг ва тўғридан-тўғри сайлов ҳуқуқи асосида яширин овоз бериш йўли билан сайланади:
Ўзбекистон Республикаси Президенти; 
Олий Мажлис Қонунчилик палатаси депутатлари;
Халқ депутатлари вилоят, туман ва шаҳар Кенгашлари депутатлари. 
Билвосита сайланадиган (сайлов йўли билан шакллантириладиган) лавозимларга фуқаролар томонидан эмас, балки сайланган депутатлар ёки махсус органлар томонидан сайланади:
Олий Мажлис Сенати аъзолари; 
Олий Мажлис Қонунчилик палатаси Спикери ва унинг ўринбосарлари; 
Олий Мажлис Сенати Раиси ва унинг ўринбосарлари;
Марказий сайлов комиссияси раиси, ўринбосари ва котиби; 
Қорақалпоғистон Республикаси Жўқорғи Кенгеси Раиси.
Ходимларнинг вакиллик органларидаги сайлаб қўйиладиган лавозимлар касаба уюшмалари ва ходимлар томонидан сайланадиган бошқа органлар фаолияти билан боғлиқ.
Ушбу масала Ўзбекистон Республикасининг «Касаба уюшмалари тўғрисида»ги Қонун билан тартибга солинади.
Ходимларнинг вакиллик органларига қуйидаги лавозимлар киради:
касаба уюшмаси қўмитаси раиси, яъни ташкилотдаги бошланғич касаба уюшма ташкилотининг раҳбари;
касаба уюшмаси қўмитаси аъзолари, яъни касаба уюшмасининг ижро этувчи органи таркибига сайланган шахслар.
Давлат органларидаги ёки ходимларнинг вакиллик органларидаги сайлаб қўйиладиган лавозимларга сайланганлиги туфайли ишдан озод қилинган шахсларга уларнинг сайлаб қўйиладиган лавозимдаги ваколатлари тугагандан кейин аввалги иши (лавозими) берилади, бундай иш (лавозим) мавжуд бўлмаганда эса бошқа тенг иш (лавозим) берилади.
Шарҳланаётган ушбу модда - давлат органларидаги сайлаб қўйиладиган лавозимлар деганда қонун хужжатларига биноан сайлов ўтказиш ва унинг натижаларига кўра эгаллаши мумкин бўлган лавозимлар кўзда тутилади.  
Бошқа тенг иш (лавозим) деганда қонунчиликка ва ички ҳужжатларга мувофиқ иш ҳақи олдинги лавозимининг иш ҳақидан кам бўлмаган ва бошқа ҳуқуқларга эга бўлган, малака талаблари ҳам мос бўлган лавозимлар тушунилади. 
2. «Ўзбекистон Республикаси Олий Мажлиси Қонунчилик палатаси депутатининг ва Сенати аъзосининг мақоми тўғрисида»ги Ўзбекистон Республикаси Қонунининг 16-моддасига кўра депутатларга, сенаторларга ваколатлари муддати тугаганидан кейин ишга жойлашишга доир кафолатлар берилади. Ваколатлари муддати тугагач, депутатга, сенаторга ўзининг розилиги билан бошқа лавозимдаги иш, шу жумладан юқорироқ лавозимдаги иш ҳам берилиши мумкин.
Депутатга ва сенаторга ўттиз олти иш кунидан иборат ҳақ тўланадиган ҳар йилги меҳнат таътили берилади, бундан қонунчиликда кўпроқ муддатли таътил назарда тутилган ҳоллар мустасно.
Депутат, сенатор илгариги иш жойига (лавозимига) қайтган тақдирда, депутатнинг, сенаторнинг аввалги эгаллаб турган лавозимига қабул қилинган шахс билан меҳнат шартномаси Ўзбекистон Республикаси Меҳнат кодекси 168-моддасининг 9-бандига мувофиқ бекор қилинади.
Корхона, муассаса, ташкилот қайта ташкил этилган ёки ходимлари сони (штати) ўзгарган тақдирда депутатга, сенаторга ваколатлари муддати тугаганидан кейин илгариги иш жойи бўйича бошқа аввалгисига тенг лавозим берилади. Бунда депутатни, сенаторни ишга жойлаштириш мажбурияти ҳуқуқий ворис зиммасига юклатилади.
Корхона, муассаса ёки ташкилот тугатилган тақдирда, депутатга, сенаторга ўзининг розилиги билан бошқа корхонада, муассасада ёхуд ташкилотда иш (лавозим) берилади. Бунда депутатни, сенаторни ишга жойлаштириш мажбурияти юқори турувчи орган ёки бошқа ваколатли орган зиммасига юклатилади.
Сайланишига (тайинланишига) қадар, лавозимларга тайинлаш Ўзбекистон Республикаси Президентининг ёки Ўзбекистон Республикаси Вазирлар Маҳкамасининг қарорига биноан амалга ошириладиган лавозимларда ишлаган депутатларни, сенаторларни ишга жойлаштириш тегишинча Ўзбекистон Республикаси Президенти Администрацияси ёхуд Ўзбекистон Республикаси Вазирлар Маҳкамаси томонидан амалга оширилади.
Қонунчилик палатаси ва Сенат тарқатиб юборилган тақдирда, депутатга, сенаторга ишдан бўшатиш ойлик нафақаси ҳисобга олинган ҳолда ишга жойлашиш даврида қонунда белгиланган тартибда ўртача ойлик иш ҳақи тўланади.
Депутатнинг, сенаторнинг ваколатлари муддати умумий иш стажига, хизмат муддатига ва аввалги ихтисоси бўйича иш стажига қўшиб ҳисобланади. 
3. Ҳарбий хизматга чақирилган (кирган) ходим захирага бўшатилганидан ёки истеъфога чиқарилганидан кейин, агар у ишга жойлашиш масаласи бўйича иш берувчига Ўзбекистон Республикаси Қуролли Кучлари сафидан, Ўзбекистон Республикаси Ички ишлар вазирлиги, Давлат хавфсизлик хизмати, Миллий гвардияси ва Фавқулодда вазиятлар вазирлиги қўшинларидан бўшатилган кундан эътиборан уч ойдан кечиктирмай мурожаат қилган бўлса, аввалги иш жойида ишга жойлашишда устувор ҳуқуққа эга бўлади.
Бу ҳуқуқ "Умумий ҳарбий мажбурият ва ҳарбий хизмат тўғрисида"ги қонунининг 29-моддаси билан уйғун ҳолда қўлланилади. Шунингдек, Ўзбекистон Республикасининг Ички ишлар органлари тўғрисидаги, Фавқулодда вазиятлар вазирлиги фаолиятини тартибга солувчи, ҳамда Миллий гвардия тўғрисидаги алоҳида қонун ҳужжатларида ҳам хизмат муддатини тугатган шахсларнинг меҳнат ҳуқуқлари кафолатланган. 
Аввалги иш жойида ишга жойлашишда устувор ҳуқуққа эга бўлиши деганда агар ушбу ташкилотда вакант иш ўрни учун бир неча номзодлар бўлса, иш берувчи олдин ишлаб, ҳарбий хизматга чақирилган (кирган) кейин захирага бўшатилган ёки истеъфога чиқарилган ходимни ишга қабул қилиши керак.
ХАЛҚАРО СТАНДАРТЛАР 
Мазкур ҳуқуқ ХМТнинг 122-сонли “Иш билан таъминлаш сиёсати тўғрисидаги”ги Конвенциясида белгиланган принципларга мос келади. Бу Конвенция давлатларни фуқароларни ўз касбий фаолиятига қайта мослашиши учун шароит яратишга чақирган. Шу билан бирга, ХМТнинг ҳарбий хизматдан сўнг қайта ишга жойлаштириш бўйича қўлланмаларида ҳам фуқароларга тегишли иш жойига қайтиш ҳуқуқи махсус кафолатланган.

4. Шарҳланаётган модданинг тўртинчи қисмини учинчи қисмдан фарқи шундаки, ҳарбий хизматга чақирилган (кирган), лекин кейинчалик захирага бўшатилган ёки истеъфога чиқарилган ходимни иш берувчига мурожаат этиш муддати ва иш берувчининг мажбуриятида.
Агар у ҳарбий хизматга чақирилган (кирган) кундан эътиборан уч ой ўтган бўлса ушбу шахсни аввалги иш жойига (лавозимига) қайтиш ҳуқуқига эга, яъни агар ушбу лавозим бўш бўлса, унга иш берувчни ушбу собиқ ходимни ишга олишга мажбур бўлади. Агар мазкур лавозим бўш бўлмаса, иш берувчида бундай мажбурият бўлмайди.  
5. Шарҳланаётган модданинг бешинчи қисмига кўра ушбу модданинг учинчи ва тўртинчи қисмларини назарда тутилган ҳарбий хизматдан бўшатилган шахсларни ташкилот қайта ташкил этилганда ташкилотнинг ҳуқуқий вориси, ташкилот тугатилганда эса маҳаллий меҳнат органи ишга жойлаштиришни амалга оширилади. 
 Ушбу қоида ҳарбий хизматдан қайтган фуқароларнинг меҳнат ҳуқуқларини ҳимоя қилишни таъминлашга, айниқса, ташкилотдаги қайта ташкил этиш ёки тугатиш каби ҳолатларда уларнинг ҳуқуқий манфаатларини таъминлашга қаратилгандир. Агар ташкилот ўз фаолиятини қайта ташкил этиш орқали давом эттираётган бўлса, яъни у қўшилиш, қўшиб олиш, бўлиниш ёки қайта тузилиш шаклида юридик жиҳатдан давом эттирилса, бундай ҳолатларда ушбу ташкилотнинг ҳуқуқий вориси вужудга келади. Мазкур ҳолда ҳарбий хизматдан қайтган шахсни аввалги иш жойига жойлаштириш мажбурияти ана шу ворис ташкилот зиммасига юкланади. Бу ҳуқуқий механизм меҳнат ҳуқуқи доирасида ўта муҳим саналади, чунки у ишга жойлашишдаги узлуксизлик, лавозимни сақлаш ва меҳнат стажини узилишсиз давом эттириш имконини беради. 
Ҳуқуқий ворис бўлган ташкилот ҳарбий хизматдан бўшатилган шахсни ишга жойлаштиришда ушбу модданинг учинчи ва тўртинчи қисмларида белгиланган тартибда амалга оширади. 
Агар ташкилот бутунлай тугатилаётган бўлса, яъни унинг ҳуқуқий вориси мавжуд бўлмаса, унда ҳарбий хизматдан қайтган шахсни ишга жойлаштириш бўйича масъулият маҳаллий меҳнат органларига юклатилади. Мазкур органлар давлат сиёсатини жойларда амалга оширувчи ваколатли тузилма сифатида, хизматдан қайтган фуқароларни ишга жойлаштириш учун уларга мос бўлган бўш иш ўринлари тўғрисидаги маълумотларни тақдим этиши, уларни касбий йўналтириш, қайта тайёрлаш ва қайта малака ошириш курсларига йўналтириш каби вазифаларни амалга оширади. Шунингдек, амалдаги қонунчиликда бундай тоифадаги шахсларни ишга жойлаштириш мақсадида улар учун меҳнат бозорида имтиёзлар бериш, ижтимоий ҳимоя механизмлари жорий этиш назарда тутилган.
     Ушбу норма Ўзбекистон Республикасида ҳарбий хизматни ўтаган фуқароларни ижтимоий муҳофаза қилишнинг муҳим ҳуқуқий кафолати бўлиб хизмат қилади. У меҳнат ҳуқуқининг давлат томонидан ҳимоя қилиниши, меҳнат бозорида адолатли рақобатни таъминлаш ва давлат-хизмат бурчини адо этган фуқароларни ишга тиклашдаги долзарб механизм сифатида алоҳида аҳамият касб этади. Ушбу механизмнинг самарали амалга оширилиши қонун устуворлиги, давлатнинг ижтимоий мажбуриятлари ва фуқароларнинг ишга бўлган ҳаққоний талабларини тўлиқ амалга ошириш учун ҳуқуқий асос бўлади.
6. Ходимларга ушбу модданинг биринчи, иккинчи ва учинчи қисмларида кўрсатилган кафолатларни бериш имкони бўлмаган ҳолларда маҳаллий меҳнат органи уларни ишга жойлаштиришни, зарур бўлганда эса уларни бепул касбга тайёрлаш, қайта тайёрлаш ва уларнинг малакасини оширишни Ўзбекистон Республикасининг “Аҳоли бандлиги тўғрисида”ги Қонуни ва бошқа аҳоли бандлиги тўғрисидаги қонунчилик ҳужжатларига асосан таъминлайди.
Ушбу норма меҳнат ҳуқуқларининг реал таъминланишини кафолатлашга қаратилган. Мазкур нормага шарҳ беришда бир нечта муҳим ҳуқуқий, ижтимоий ва халқаро-ҳуқуқий нуқталарни таҳлил қилиш зарур. Мазкур меъёр қуйидаги ҳолатларни назарда тутади: агар ходимларга иш берувчи томонидан МКда белгиланган кафолатлар (биринчи, иккинчи ва учинчи қисмларда назарда тутилган) амалда таъминланмаса, яъни уларни бошқа ишга жойлаштириш, вақтинча ишсиз қолганда нафақа тайинлаш, ёки компенсация тўлаш имконияти бўлмаса - бу вазифа давлатнинг махсус ваколатли органи - маҳаллий меҳнат органи зиммасига юклатилади. 
7. Иш берувчи ушбу Кодекс 161-моддаси иккинчи қисмининг 2-бандига кўра илгари ўзи билан меҳнат шартномаси бекор қилинган ходимларни, башарти ходим билан тузилган меҳнат шартномаси бекор қилинган кундан эътиборан олти ой ичида ташкилотда ходим илгари эгаллаган ўша мутахассислик ва малака бўйича бўш (вакант) иш ўринлари пайдо бўлган бўлса, ишга қабул қилиши шарт.
Ушбу норма технологиянинг, ишлаб чиқариш ва меҳнатни ташкил этишнинг ўзгариши, ишлар (маҳсулот, хизматлар) ҳажмининг қисқариши билан боғлиқ бўлган ташкилот (унинг алоҳида бўлинмаси), якка тартибдаги тадбиркор ходимлари сонининг ёки штатининг ўзгарганлигида иш берувчи меҳнат шартномаси бекор қилинган ходимнинг ҳуқуқларини сақлаш, унинг касбий барқарорлигини таъминлаш ҳамда ижтимоий ҳимоясини кучайтириш мақсадида жорий этилган. 
Ушбу норманинг мазмунига кўра, агар меҳнат шартномаси бекор қилинган кундан эътиборан олти ой мобайнида ташкилотда ушбу ходим илгари эгаллаган мутахассислик ва малакага тўғри келадиган бўш иш ўрни пайдо бўлса, иш берувчи ушбу ходимни қайта ишга қабул қилиш мажбуриятини юклайди.  
Қонунда белгиланган ушбу олти ойлик муддат аниқ ва қатъий ҳисобланади. Демак, мазкур муддат ўтганидан сўнг иш берувчида ходимни ишга қабул қилиш бўйича мажбурияти бўлмайди, лекин умумий тартибда ишга қабул қилиши мумкин бўлади. 
Шунингдек, нормада ходим илгари эгаллаган ўша мутахассислик ва малака бўйича бўш (вакант) иш ўринлари деганда меҳнат шартномаси бекор қилинган ходимнинг мутахассислиги ва бошқа малака талабларига мос бўлган иш ўрни назарда тутилган.
Меҳнат шартномаси бекор қилинган ходим ушбу ҳуқуқдан фойдаланиши олти ой давомида ташкилотдаги бўш (вакант) иш ўринларидан хабардор бўлиб туриши мумкин. Бунинг учун бўш иш ўринлари тўғрисида «Ягона миллий меҳнат тизими» идоралараро дастурий-аппарат комплекси маълумотлари асосида шаклланган ижтимоий тармоқдаги маълумотлардан ёки иш берувчининг ўзидан ушбу маълумотларни олиши мумкин.  
